<div>
    <div class="background-box">
        <div class="container">
            <div class="col">
                <h3>
                    <em>Brug af reformationstidens salmemelodier til verdslige viser 1530-1630</em>
                </h3>
                <p>af <span class="author">Bjarke Moe</span></p>
                <p>Artiklen præsenterer en undersøgelse af danske viser, som ifølge kilderne skulle
                    synges på reformationstiden salmemelodier. Undersøgelsen peger på, at den nye
                    protestantiske kirke cementerede et sangrepertoire, som også var relevant for
                    verdslige viser. En væsentlig receptionshistorisk tendens var, at kirken overtog
                    verdslige melodier, som sidenhen blev anvendt til nye viser med henvisning til,
                    at det var salmemelodier.</p>
            </div>
        </div>
    </div>
    <div class="container">
        <aside class="col-md-4">
            <h4>Forfatter</h4>
            <p>Bjarke Moe</p>
            <h4>Titel</h4>
            <p>
                <em>Brug af reformationstidens salmemelodier til verdslige viser 1530-1630</em>
            </p>
            <h4>Sidst rettet</h4>
            <p>15-06-2021</p>
        </aside>
        <div class="col-md-8">
            <div class="toc">
                <h1>Indhold</h1>

                <ul style="list-style:none">
                    <li>
                        <a href="#indledning">Indledning</a>
                    </li>


                    <li>
                        <a href="#melodiidentifikation">Melodiidentifikation</a>
                    </li>


                    <li>
                        <a href="#melodivalg">Melodivalg</a>
                    </li>


                    <li>
                        <a href="#melodi-og-tekst">Melodi og tekst</a>
                    </li>


                    <li>
                        <a href="#oversigt-over-melodihenvisninger-i-danske-viser">Oversigt over
                            melodihenvisninger i <em>Danske Viser</em></a>
                    </li>


                    <li>
                        <a href="#litteratur">Litteratur</a>
                    </li>
                </ul>
            </div>
            <div class="chapter">
                <h1 id="indledning">Indledning</h1>
                <p>Salmesang i den protestantiske kirke byggede i væsentlig grad på verdslige
                    melodier, som var blevet optaget og omdannet til brug for kirkesangen (Glahn
                    2000:12-14). Den modsatrettede bevægelse, der handler om, at kirkens melodier
                    sidenhen også blev anvendt uden for kirken i verdslige sammenhænge, viser sig at
                    være et væsentligt receptionshistorisk perspektiv, som imidlertid ikke er blevet
                    udforsket tidligere. Denne artikel demonstrerer, at den protestantiske kirke
                    cementerede et sangrepertoire, som ikke kun var velegnet til at bære et budskab,
                    der var snævert forbundet med kirken. Melodierne indgik som et grundrepertoire
                    for tidens lærde, for digtere, forlæggere og andre, der videregav oplysninger
                    om, at verdslige viser fra perioden 1530-1630 kunne synges på kirkens melodier.
                    For personer i lærde kredse var salmemelodierne en naturlig referenceramme om
                    verdslig sang, og det at synge salmer kunne relateres til måden, hvorpå viserne
                    kunne foredrages.</p>
                <p>I reformationstiden blev salmer ikke betragtet som sange, der kun var forbeholdt
                    kirkeligt brug. Hans Thomissøns salmebog er et godt eksempel på forventningen
                    om, at salmer skulle synges "i eders Kircker/ Scholer oc Huse" (Thomissøn
                        1569:<a
                        href="https://salmer.dsl.dk/static/facsimiles/thomissoen_1569/055.jpg">d
                        4r</a>). Af de 268 salmer, som er indeholdt i salmebogen, var kun en mindre
                    del beregnet til søndagshøjmesser. Nogle salmer var til morgen- og aftenandagter
                    i kirkerne, mens andre var beregnet til formål uden for kirkerne. Under afsnit
                    som "Tacksigelser oc Bønner Om Morgenen", "Om Aftenen" samt "Bøner for [dvs.
                    før] Maaltid" og "Tacksigelser effter Maaltid" kunne en husfader vælge relevante
                    salmer til brug i hjemmet. Idealet om, at salmesang skulle gennemsyre samfundet
                    på snart sagt alle planer, kommer også til udtryk i Peder Palladius'
                    visitatsbog. Som Sjællands biskop opfordrede han menighederne til at synge
                    salmer i dagligdagen: "I skulle [i kirken] iche alleniste siunge, men ocsaa
                    hiemme, i skou og march, paa agger och eng, huor leilighed kand giffue sig, en
                    dannequinde ved hendes veff, en god pige ved hendes roche (dvs. 'rok'), hun faar
                    en tiengarn (dvs. 'ten garn') langt før end hun veed selff udaff, naar hun
                    sidder og siunger en hellig vise der hos" (Jacobsen 1925-1926:71-72). At
                    salmesang skulle være andet end kirkesang, afspejler sig altså indirekte i
                    reformationstidens salmebøger, men spørgsmålet om, hvordan kirkens melodier også
                    havde indflydelse på verdslig sang, kan ikke besvares ud fra denne type
                    kilder.</p>
                <p>For at besvare spørgsmålet om, i hvilket omfang reformationstidens salmemelodier
                    blev brugt til verdslige viser, har det vist sig relevant at undersøge kilder
                    til danske viser, der er kortlagt i Grüner-Nielsens <em>Danske Viser fra
                        Adelsvisebøger og Flyveblade 1530-1630</em> (herefter <em>DaVi</em>). På
                    baggrund af udgaven udfærdigede Nils Schiørring en oversigt over "Melodistof til
                    danske viser 1530-1630", som udkom første gang i <em>Musikhistorisk Arkiv</em> i
                    1939 og siden blev indlemmet i syvende bind af det genoptryk af <em>DaVi</em>,
                    som Det Danske Sprog- og Litteraturselskab udgav i 1978-1979<em>.</em>
                    Schiørrings oversigt opregner de viser fra <em>DaVi</em>, hvortil det var muligt
                    at finde oplysninger om den eller de melodier, som visen kunne synges på. I
                    enkelte tilfælde er en melodi noteret i samme kilde som viseteksten, men i langt
                    de fleste tilfælde stammer oplysningerne fra melodihenvisninger i kilderne.
                    Formuleringer som "oc siungis som" (<em>DaVi</em> 50), "oc kand ocsaa siungis
                    met de Noder" (<em>DaVi</em> 45) eller "vnder den Node, som den Psalme"
                        (<em>DaVi</em> 27) kunne i flyvebladene og visehåndskrifterne pege på,
                    hvordan de nye viser kunne foredrages musikalsk. Sidst i denne artikel bringes
                    en oversigt, der er udarbejdet på baggrund af Schiørrings liste. Den indeholder
                    de viser, der har en melodihenvisning til melodier, som kan identificeres i <a
                        href="https://melodier.dsl.dk"><em>Melodibasen</em></a> under
                    "Salmemelodier. Danske reformationssalmer 1529-1573". Oversigten indeholder 25
                    viser fra <em>DaVi</em> med tilhørende 29 melodihenvisninger til salmemelodier.
                    Schiørring identificerede melodier til 133 ud af de 321 viser, som indgår i
                        <em>DaVi</em>. I runde tal svarer det til, at mindre end 20% af de viser,
                    hvor en melodi kendes, har en henvisning til en salmemelodi fra
                    reformationstiden. De restende melodier er for størstedelens vedkommende
                    verdslige, men der forekommer også salmemelodier, som ikke er indeholdt i
                        <em>Melodibasen</em>.</p>
                <h1 id="melodiidentifikation">Melodiidentifikation</h1>
                <p>Salmemelodiernes navne blev kodificeret fra begyndelsen af reformationstiden,
                    hvor salmerne blev taget i anvendelse i menighederne. Dette ses i den ældste
                    bevarede dansksprogede salmebog, <a
                        href="https://salmer.dsl.dk/dietz-salmebog-1529/titelblad"><em>Een ny
                            ha</em>n<em>dbog</em></a>, som blev udgivet af Ludwig Dietz i Rostock i
                    1529. Den og de efterfølgende salmebøger, <a
                        href="https://salmer.dsl.dk/malmoe-salmebog/titelblad"
                            ><em>Malmøsalmebogen</em></a> udgivet af Christiern Pedersen i 1533 og
                            <em><a href="https://salmer.dsl.dk/dietz-salmebog-1536/titelblad">Nogle
                            nye Psalmer oc Lofsange</a></em> udgivet af Dietz i 1536, indeholder
                    ikke noder. Alligevel var det forventningen, at læseren vidste, hvilken melodi
                    en salme skulle synges på. Første linje af salmen er nøglen, og de tidlige
                    salmebøger viser, at det må have været nemt for læseren at identificere en
                    melodi ud fra salmens førstelinje.</p>
                <p>Det er dog ikke altid helt uproblematisk at genfinde melodierne i de bevarede
                    kilder. Ikke sjældent findes der flere melodier til samme salmetekst, og selvom
                    salmeteksten angives med førstelinjen, er det ikke entydigt, hvilken melodi det
                    drejer sig om. I Vingaards salmebog ses henvisningen til melodien "O Gud af
                    himmelen" over salmen "O Herre Gud aff Hiemmerig" (Vingaard 1553:<a
                        href="https://salmer.dsl.dk/static/facsimiles/vingaard_1553/0154R.jpg"
                        >55r</a>), men det er ikke klart, hvilken af de tre kendte melodier, der
                    menes. Reelt er det umuligt at afgøre, hvilken melodi en henvisning peger på,
                    for selvom én bestemt melodi med samme førstelinje kan findes i kilderne, kan
                    henvisningen dække over en anden med samme versemål. Ved at bruge "Danske
                    reformationssalmer" som referencesamling, er det muligt at sandsynliggøre,
                    hvilke melodier henvisninger peger på.</p>
                <p>Visen "Offuer alt mitt forsett, mod all min act" (<em>DaVi</em> 281), som er
                    bevaret i Ide Giøes håndskrift, har melodihenvisningen "Waager op J christen for
                    alle". Den peger på to forskellige salmer i Thomissøns salmebog, begge med
                    førstelinjen "Vaager op i Christen alle". Begge tekster er baseret på en
                    nedertysk kontrafaktur af visen "Wachet auff, Ihr Teutschen alle", men
                    melodierne er forskellige. Det er ikke muligt at afgøre, hvilken af de to
                    melodier der hentydes til i manuskriptet.</p>
                <p>I viseoversigten nedenfor gælder det, at på nær to stammer melodihenvisningerne
                    fra tiden efter 1569, hvor Thomissøns salmebog lå til grund for salmesang landet
                    over. Det er derfor ikke overraskende, at henvisningerne med enkelte undtagelser
                    refererer til Thomissøns bogværk. De to henvisninger fra før 1569 afspejler to
                    forskellige tendenser. Visen om <em>Sejren ved Meldorp</em>, "Wed Gudz naade oc
                    hans naffn well stercktt" (ms. ca. 1559), henviser til en salme fra den tidlige
                    reformationstid, hvis danske oversættelse "O Herre Gud det kommer nu vd" kendes
                    fra <em>Malmøsalmebogen</em> (fol. <a
                        href="https://salmer.dsl.dk/static/facsimiles/malmoe-salmebog/235.jpg"
                        >100r</a>). Hans Tausens vise om <em>Munkekappen</em>, "O Cappe, du est aff
                    Dieffuelin skafft" (<em>DaVi</em> 92), knytter derimod an til førreformatorisk
                    melodistof. Visen er angiveligt modelleret over en tysk visetekst (Schiørring
                    1950:162). Både den danske og tyske vise har melodihenvisningen "Christe qui
                    lux", en latinsk hymne, som blev overtaget i protestantiske salmebøger i
                    forskellige danske bearbejdninger, "Christe du est den klare dag" (Thomissøn
                        1569:<a
                        href="https://salmer.dsl.dk/static/facsimiles/thomissoen_1569/698.jpg"
                        >322v</a>), "Christe du est baade liuss oc dag" (Vingaard 1553:<a
                        href="https://salmer.dsl.dk/static/facsimiles/vingaard_1553/0081L.jpg"
                        >18v</a>; Thomissøn 1569:<a
                        href="https://salmer.dsl.dk/static/facsimiles/thomissoen_1569/697.jpg"
                        >322r</a>) og "CHriste du est dag/ Liuss oc salighed" (Vingaard 1553:<a
                        href="https://salmer.dsl.dk/static/facsimiles/vingaard_1553/0083L.jpg"
                        >19v</a>). De to sidstnævnte salmer indgår i grundstammen af Vingaards
                    salmebog, som sandsynligvis stammer fra perioden 1533-1537 (Andersen
                    1983:160-166). De var altså sandsynligvis kendte i 1547, da <em>Munkekappen</em>
                    udkom, og en forklaring på, at melodihenvisningen alligevel er til den latinske
                    sang, kan være, at de danske bearbejdelser endnu ikke havde vundet hævd. Eller
                    også var henvisningen en del af visens polemiske angreb på romerkirken.</p>
                <p>I visen om <em>Sølvgraverne og Tyrkerne</em>, "HØr til O gantske Christenhed"
                        (<em>DaVi</em> 45), ses i et flyveblad fra 1593 en interessant henvisning
                    til den tyske salmemelodi "Jn dich hab ich gehoffet HErr". Tilstedeværelsen af
                    en tysk reference tegner et billede af, at salmernes oprindelse var med til at
                    skabe melodiens identitet. Dette ses også i salmebøgerne, som ofte var blevet
                    sammensat på baggrund af tyske bøger. I Vingaards salmebog er der således en
                    henvisning til Luthersalmen "En neues leyd wyr heben an", hvis melodi skulle
                    bruges til salmen "O Herre Gud i Hiemmerig" (Vingaard 1553:<a
                        href="https://salmer.dsl.dk/static/facsimiles/vingaard_1553/0193L.jpg"
                        >73v</a>). Den tyske salme, der nævnes i visen om <em>Sølvgraverne og
                        Tyrkerne</em>, kendes ikke i dansk oversættelse fra reformationstiden. I
                    tyske salmebøger knyttes teksten til to forskellige melodier, som i dansk
                    salmesang kendes under førstelinjerne <a
                        href="https://melodier.dsl.dk/document.xq?doc=/jesus_oppaa_korset_stod.xml"
                        >"Jesus oppaa Kaarssit stod"</a> og <a
                        href="https://melodier.dsl.dk/document.xq?doc=Th_1569/Th_1569_LN1426_081r.xml"
                        >"Hvo som Christi Kaarss vil pryde"</a> (Glahn 2000:82). Hvilken af de to
                    melodier henvisningen i visen peger på, lader sig ikke afgøre.</p>
                <p>Mange af viserne har mere end én melodihenvisning, flere endda tre. Til visen om
                        <em>Sølvgraverne og Tyrkerne</em> (<em>DaVi</em> 45) anføres hele fire
                    forskellige melodihenvisninger i flyvebladet fra 1593, nemlig den tyske
                    salmemelodi "Jn dich hab ich gehoffet", melodien til "Jonas Vise", salmemelodien
                    "Mit Hierte hui gremmer du dig" og den såkaldte "Styrtebechers Vise". Sådanne
                    henvisninger antyder, at det ikke var afgørende, at visen blev sunget på en
                    bestemt melodi. Snarere var det nyttigt at oplyse om flere melodier til samme
                    versemål. Den læser, som ønskede at synge visen, måtte formodes at kende mindst
                    en af melodierne. Ved visen "Af største flid Agt vell alltid" (<em>DaVi</em>
                    100) angives det, at den skal synges "vnder den sedvonlig Thone", og i tilfælde
                    af, at den ikke var kendt af læseren, oplyses det, at salmemelodien "Naar wi i
                    største Nøden staa" også kan bruges. Hvor visens sædvanlige melodi var for
                    kendere, ser salmemelodien ud til at repræsentere det alment kendte.</p>
                <p>Nogle viser skiftede melodi over tid. Til visen om <em>Kvinde af Samaria
                        Land</em> (<em>DaVi</em> 50) ses melodien til salmen "Jeg leggis i Jorden i
                    en Blee" angivet i Moltkens salmebog fra 1647. Henvisningen peger formodentlig
                    på Thomissøns salmebog, hvor Herr Michaels salmetekst for første gang knyttes
                    til en melodi, nemlig en bearbejdelse af visemelodien "Vom Buchßbaum und
                    Felbinger" (se <a
                        href="https://melodier.dsl.dk/document.xq?doc=Th_1569/Th_1569_LN1426_170v.xml"
                            ><em>Melodibasen</em></a>). Når referencen til Herr Michaels salme var
                    gangbar i 1647, vidner det om, at sammenknytningen af tekst og melodi i
                    Thomissøns salmebog var effektiv, og at salmebogen stod som standardværk for
                    tidens melodihenvisninger. I et flyveblad fra 1686 anføres det, at visen om
                        <em>Kvinde af Samaria Land</em> nu kan synges på melodien til Luthersalmen
                    "Kom GUD Skaber O hellig Aand", der ligeledes findes i Thomissøns salmebog. Det
                    understreger ligeledes bogværkets betydning, men fortæller nok også noget om, at
                    melodien til Luthersalmen nu var en mere central del af standardrepertoiret end
                    melodien til Herr Michaels salme.</p>
                <h1 id="melodivalg">Melodivalg</h1>
                <p>I oversigten nedenfor ses henvisninger til 29 salmemelodier. I sit studie af
                    danske salmemelodier grupperede Henrik Glahn melodierne efter deres ophav, og de
                    29 melodier fordeler sig på følgende måde (jf. Glahn 2000:77-90):</p>
                <p>A: Førreformatorisk kirkeligt melodistof: 6 melodier</p>
                <p>B: Oprindeligt verdsligt melodistof: 16</p>
                <p>C: Det nye melodistof (fra reformationstiden): 6</p>
                <p>D: Melodier i øvrigt fra det 16. århundrede, her specifikt melodier fra dansk
                    eller nordisk folkelig visetradition: 1</p>
                <p>De salmemelodier, som blev brugt til at synge verdslige viser på, var for
                    hovedpartens vedkommende af verdsligt ophav. Dette viser en interessant
                    dobbeltreception, idet verdslige melodier, som kirken overtog fra en dansk eller
                    tysk senmiddelalderlig sangtradition, efter reformationen igen fandt anvendelse
                    i verdslig sammenhæng. Som et eksempel kan nævnes salmen "Våg op, våg op i Guds
                    navn". Den er en oversættelse af Hans Sachs salme "Wach auff in Gottes name"
                    (Nürnberg 1525), der formodentlig var baseret på en verdslig vise. Melodien er
                    den såkaldte Toller- eller Tollner-melodi, som kendes fra tyske, nederlandske og
                    engelske kilder (Glahn 1963:79). En melodihenvisning til den danske salme ses i
                    Hans Christensen Sthens <em>En liden Vandrebog</em> (København [1589]) ved visen
                    "IEg gick mig vdi Rosens Lund" (<em>DaVi</em> V, s. 152; Lyster 1994:69-71). På
                    den måde overførtes melodien fra en verdslig vise til en salme og videre til en
                    verdslig vise igen.</p>
                <p>Enkelte verdslige melodier havde tilsyneladende selvstændige receptionshistoriske
                    spor uden for kirken, fx "Och Jupetter har du y wold saa mange folld"
                        (<em>DaVi</em> 292) og "Rosina, huor worst thw saa bold" (<em>DaVi</em>
                    286). Disse melodier var blevet indoptaget i salmerepertoiret i salmerne <a
                        href="https://melodier.dsl.dk/document.xq?doc=Th_1569/Th_1569_LN1426_166v.xml"
                        >"O Gud Fader du haffuer mact"</a> og <a
                        href="https://melodier.dsl.dk/document.xq?doc=Th_1569/Th_1569_LN1426_137r.xml"
                        >"O Christe huor vaar din kundskaff"</a>. Når der i <em>DaVi</em> optræder
                    henvisninger til de oprindelige visemelodier, skal det nok tages som udtryk for,
                    at de har haft en så stærk position i sangkulturen, at det ikke var relevant at
                    henvise til de kirkelige bearbejdelser af melodierne.</p>
                <p>Det er altså tendensen for mange af de anvendte melodihenvisninger, at de peger
                    på reformationens salmemelodier, som oprindeligt var verdslige melodier.
                    Melodihenvisningerne er (med enkelte undtagelser) tilrettet efter salmens
                    førstelinje, sådan som den forekommer i Thomissøns salmebog. Dette synes at være
                    af afgørende betydning, for det peger på, at kirkesangen i skikkelse af
                    Thomissøns samling kodificerede melodierne, og dermed blev den autoriserede
                    salmebog formidler af melodierne tilbage til de verdslige viser. Salmebogen blev
                    genudgivet adskillige gange, blandet andet i 1592, 1617, 1628 og 1634, og tilmed
                    udkom nyudgaver i forskellige formater. Når viser omkring og efter midten af
                    1600-tallet fortsat henviser til salmemelodier, som kan genfindes hos Thomissøn,
                    er det derfor udtryk for salmebogens markante indflydelse på dansk
                    salmesang.</p>
                <h1 id="melodi-og-tekst">Melodi og tekst</h1>
                <p>Det er værd at kaste et blik på sammenkoblingen mellem melodi og visetekst for at
                    overveje, om valget af melodi er tilfældigt, om det blot skyldes hensyn til
                    metrik og versemål, eller om melodiens ophav i salmesang kan have en betydning.
                    Det er vanskeligt at få klarhed over dette spørgsmål ud fra kilderne, da
                    melodihenvisningerne aldrig er motiverede og blot forekommer som så kortfattet
                    information som muligt. Ved at sammenligne salmeteksten, hvorfra melodien
                    stammer, med viseteksten på et overordnet tematisk plan, er det imidlertid
                    muligt at fremhæve forbindelser, som kan tyde på en intenderet sammenhæng.</p>
                <p>Det virker oplagt, at visen " JEg saa to deilig ROSER staa" (<em>DaVi</em> VI, s.
                    157), som blev skrevet i forbindelse med Dronning Anna Cathrines død i 1612,
                    skal synges på melodien til salmen "Jeg veed en Vrt baade deylig oc bold".
                    Salmen fremstiller markens smukke blomst, der kastes om af storm, "frost oc
                    kuld", og i sidste strofe anråbes Gud om beskyttelse og om at give kongen sejr
                    over sine fjender. I visen til den afdøde dronning er blomsterallegorien et
                    indlysende lighedstræk, men også visens afsluttende anråbelse til Gud synes at
                    være inspireret af salmen. I visens strofe 24 hedder det: "Beskerm de andre
                    Roser smaa/ Som groor af samme rode". Dette indgår i en bøn for kongefamilien
                    såvel som befolkningen, og vejrmetaforerne spiller også her en rolle: "I denne
                    storm og farlig tid/ Beuar hans blade skønne" (strofe 21).</p>
                <p>Visen om <em>Frederik IIs Eftermæle</em>, "HErodotus forkynder", skal synges på
                    "Jeg vil mig HErren loffue". Melodien stammer fra en førreformatorisk Mariavise,
                    der ifølge Thomissøn oprindeligt hed "Jeg vil mig en jomfru loffue". Selvom
                    melodien har rod i en katolsk vise, er det "den kristelig forvente" version, der
                    henvises til i visen om Frederik II. Dermed understreges det, at Thomissøns
                    salmebog er referenceværk, og at salmens omformning til en protestantisk salme
                    er slået igennem også i verdslig sammenhæng. I salmebogen er salmen anbragt
                    under afsnittet "Om Christi Person oc Embede" (<a
                        href="https://salmer.dsl.dk/static/facsimiles/thomissoen_1569/113.jpg">fol.
                        29r</a>), og dens karakter som lovsang overføres på visen om Frederik II,
                    der udpensler hans resultater som regent. Selvom visen øjensynlig ikke direkte
                    har overtaget en tematik fra salmen, sådan som det var tilfældet med den
                    førnævnte vise om Anna Cathrine, er den grundlæggende lovprisende karakter i
                    salmen sammenlignelig med visen om Frederik II.</p>
                <p>Visen om <em>Sejren ved Meldorp</em>, "Wed Gudz naade oc hans naffn well
                    stercktt", omhandler Frederik IIs generobring af Ditmarsken i 1559 og er
                    formodentlig en oversættelse af en tysk vise (<em>DaVi</em> IV, s. 53). Visen
                    skal synges på salmemelodien "O Herre Gud det kommer nu vd", som stammer fra de
                    tidlige reformationsår i 1520'erne. Salmen fremhæver, hvordan Guds ord nu
                    endelig kommer ud til folket. Der er altså en lighed i de to teksters
                    grundlæggende perspektiv fra den vindende parts side. Begge tekster omhandler en
                    ændret situation, der opfattes som en sejr. En diametralt forskellig stemning
                    råder i visen om <em>Søulykke ved Numdal</em>, "WAag op i disse dage"
                        (<em>DaVi</em> 46), der skal synges på melodien "Beklage aff all min Sinde".
                    Jeg'et i salmen bekender sine synder og erkender, at "min Gud hand vaar mig
                    vred". I visen optræder en fortæller, der beretter om skibsforliset i det
                    sydøstlige Norge, der kostede 200 mand livet. Som afslutning konstaterer
                    fortælleren, at "Gud er oss vreed for Synden" og forbinder dermed visen til
                    salmens grundtema.</p>
                <p>I visen <em>Krigens Ulykker</em>, "O Naadig' Gud oc Fader kier" (<em>DaVi</em>
                    35), ses en mere direkte reference til salmen "Fader vor udi Himmerig", hvis
                    melodi visen skal synges på. Visens sidste strofe indledes med ordene "Amen, dit
                    Ord er vis oc sand" som en efterligning af salmens "Amen/ det ord er sant oc
                    vist", der ligeledes forekommer til sidst. At den intertekstuelle binding
                    optræder i sidste strofe synes at underspille det tekstlige virkemiddel.</p>
                <p>Der kan altså i flere tilfælde spores sammenfald i temaer, som behandles i de
                    salmer og viser, der er knyttet sammen af melodihenvisninger. Dette giver
                    anledning til at overveje, om melodiernes udtryk og tilknytning til deres
                    oprindelige tekster blevet overført til viserne, når man sang dem. Kan man med
                    andre ord forestille sig, at den stemning, som en salme kunne skabe, smittede af
                    på viserne? Det er vanskeligt at dokumentere, og det er vigtigt at holde sig for
                    øje, at nogle viser kunne synges på flere forskellige melodier, hvorfor en
                    snæver tematisk sammenhæng i sådanne tilfælde synes at være udelukket. Derfor må
                    en eventuel nærmere sammenhænge mellem melodi og vise påvises ved at undersøge
                    visernes tilblivelse, deres brug og reception, hvilket er en opgave, der ligger
                    uden for rammerne af denne artikel.</p>
                <p>Et emne, som denne artikel ikke har taget stilling til, angår den konkrete
                    sammenkædning af visetekst og salmemelodi og spørgsmålet om, hvordan teksten
                    synges på melodien. Stikprøver i materialet har vist, at det ikke er entydigt,
                    hvordan stavelser fordeles under noderne. En undersøgelse af de metriske
                    principper, som var gældende i tiden, vil kunne konkretisere sammenhængen mellem
                    tekst og toner og gøre det praktisk muligt synge viserne.</p>
                <h1 id="oversigt-over-melodihenvisninger-i-danske-viser">Oversigt over
                    melodihenvisninger i <em>Danske Viser</em></h1>
                <p>Nedenfor bringes en oversigt over de poster i Schiørrings liste, der har en
                    henvisning til en melodi, som indgår i <a href="https://melodier.dsl.dk"
                            ><em>Melodibasen</em></a> under "Salmemelodier. Danske
                    reformationssalmer 1529-1573". Andre henvisninger, som peger på melodier uden
                    for dette korpus, er ikke nævnt. Visernes førstelinjer og eventuelle
                    overskrifter er gengivet efter tekstudgaven i <em>DaVi</em>. Listen er
                    alfabetiseret efter visernes førstelinjer. Melodihenvisningerne er gengivet som
                    i kommentarbindene til <em>DaVi</em>. I <em>DaVi</em> indgår to salmer ("O
                    Menniske, begred din Synd saa stor" (<em>DaVi</em> 52) og "Jeg ved en urt"
                        (<em>DaVi</em> VI, s. 157-158)), der indgår i Thomissøns salmebog med egne
                    melodier. De er ikke med på listen, da de ikke viser salmemelodiernes brug til
                    verdslige tekster og dermed falder uden for listens emne.</p>
                <table>
                    <thead>
                        <tr class="header">
                            <th>
                                <strong>Visens førstelinje</strong>
                            </th>
                            <th>
                                <strong>Overskrift</strong>
                            </th>
                            <th>
                                <strong>Tekstudgave i <em>Danske Viser</em></strong>
                            </th>
                            <th>
                                <strong>Melodihenvisning (datering for henvisningen)</strong>
                            </th>
                            <th>
                                <strong>Oprindelse (jf. Glahn 2000)</strong>
                            </th>
                        </tr>
                    </thead>
                    <tbody>
                        <tr class="odd">
                            <td>"Af største flid Agt vell alltid"</td>
                            <td>Et gyldent ABC</td>
                            <td><em>DaVi</em> 100</td>
                            <td><a
                                    href="https://melodier.dsl.dk/document.xq?doc=Th_1569/Th_1569_LN1426_266v.xml"
                                    >Naar wi i største Nøden staa</a> (1610)</td>
                            <td>C</td>
                        </tr>
                        <tr class="even">
                            <td>"En Quinde aff Zamaria land"</td>
                            <td>Kvinde af Samaria Land</td>
                            <td><em>DaVi</em> 50</td>
                            <td><a
                                    href="https://melodier.dsl.dk/document.xq?doc=Th_1569/Th_1569_LN1426_344r.xml"
                                    >Jeg leggis i Jorden i en Blee</a> (1647); <a
                                    href="https://melodier.dsl.dk/document.xq?doc=/kom_gud_skaber_o_helligaand.xml"
                                    >Kom GUD Skaber O hellig Aand</a> (1686)</td>
                            <td>B; A</td>
                        </tr>
                        <tr class="odd">
                            <td>"HErodotus forkynder"</td>
                            <td>Frederik IIs Eftermæle</td>
                            <td><em>DaVi</em> 28</td>
                            <td><a
                                    href="https://melodier.dsl.dk/document.xq?doc=Th_1569/Th_1569_LN1426_039r.xml"
                                    >Jeg vil mig HErren loffue</a> (1589)</td>
                            <td>B</td>
                        </tr>
                        <tr class="even">
                            <td>"HØr til O gantske Christenhed"</td>
                            <td>Sølvgraverne og Tyrkerne</td>
                            <td><em>DaVi</em> 45</td>
                            <td><a
                                    href="https://melodier.dsl.dk/document.xq?doc=Th_1569/Th_1569_LN1426_235r.xml"
                                    >Mit Hierte hui gremmer du dig</a> (1593)</td>
                            <td>B</td>
                        </tr>
                        <tr class="odd">
                            <td>"I fordum tiid var sandhed mechtig oc bold"</td>
                            <td>Løgn og Sandhed</td>
                            <td><em>DaVi</em> 9</td>
                            <td><a
                                    href="https://melodier.dsl.dk/document.xq?doc=/o_gud_af_himmelen_se_her_til.xml"
                                    >O Gud aff Himmelen see her til</a>; <a
                                    href="https://melodier.dsl.dk/document.xq?doc=/var_gud_ikke_med_os_denne_tid.xml"
                                    >Vaare GVd icke met osz denne tijd</a> (1629)</td>
                            <td>C; C</td>
                        </tr>
                        <tr class="even">
                            <td>"I ærlig Brudefolk giver paa Agt"</td>
                            <td/>
                            <td><em>DaVi</em> VI, s. 136</td>
                            <td><a
                                    href="https://melodier.dsl.dk/document.xq?doc=/guds_soen_er_kommen_af_himmelen_ned.xml"
                                    >Guds Søn er kommet af Himmelen ned</a> (1666)</td>
                            <td>A</td>
                        </tr>
                        <tr class="odd">
                            <td>"IEg gick mig vdi Rosens Lund"</td>
                            <td/>
                            <td><em>DaVi</em> V, s. 152</td>
                            <td><a
                                    href="https://melodier.dsl.dk/document.xq?doc=Th_1569/Th_1569_LN1426_138r.xml"
                                    >Vaag op, vaag op i Guds Navn</a> (1589)</td>
                            <td>B</td>
                        </tr>
                        <tr class="even">
                            <td>"JEg saa to deilig ROSER staa"</td>
                            <td/>
                            <td><em>DaVi</em> VI, s. 157</td>
                            <td><a
                                    href="https://melodier.dsl.dk/document.xq?doc=Th_1569/Th_1569_LN1426_287r.xml"
                                    >Jeg veed en Vrt baade deylig oc bold</a> (1612)</td>
                            <td>B</td>
                        </tr>
                        <tr class="even">
                            <td>"O Cappe, du est aff Dieffuelin skafft"</td>
                            <td>Munkekappen</td>
                            <td><em>DaVi</em> 92</td>
                            <td>Christe qui lux (= <a
                                href="https://melodier.dsl.dk/document.xq?doc=Th_1569/Th_1569_LN1426_322r.xml"
                                >Christe du est baade liuss oc dag</a>) (1547)</td>
                            <td>A</td>
                        </tr>
                        <tr class="odd">
                            <td>"O HERRE Gud aff Himmerig"</td>
                            <td>Drukkenskab</td>
                            <td><em>DaVi</em> 105</td>
                            <td><a
                                    href="https://melodier.dsl.dk/document.xq?doc=Th_1569/Th_1569_LN1426_243v.xml"
                                    >Mig tyckis at Verden er underlig</a> (1626)</td>
                            <td>B</td>
                        </tr>
                        <tr class="odd">
                            <td>"O Naadig' Gud oc Fader kier"</td>
                            <td>Krigens Ulykker</td>
                            <td><em>DaVi</em> 35</td>
                            <td><a
                                    href="https://melodier.dsl.dk/document.xq?doc=/fader_vor_udi_himmerig.xml"
                                    >Fader vor udi Himmerig</a> (1629)</td>
                            <td>C</td>
                        </tr>
                        <tr class="even">
                            <td>"O wenner i nød, o wenner i død"</td>
                            <td/>
                            <td><em>DaVi</em> 133</td>
                            <td><a
                                    href="https://melodier.dsl.dk/document.xq?doc=Th_1569/Th_1569_LN1426_215r.xml"
                                    >Hvad kand os komme til for Nød</a> (1674)</td>
                            <td>B</td>
                        </tr>
                        <tr class="odd">

                            <td>"Offuer alt mitt forsett, mod all min act"</td>
                            <td/>
                            <td><em>DaVi</em> 281</td>
                            <td>Waager op J christen for alle (ms., ca. 1630): <a
                                    href="https://melodier.dsl.dk/document.xq?doc=Th_1569/Th_1569_LN1426_350r.xml"
                                    >1</a>, <a
                                    href="https://melodier.dsl.dk/document.xq?doc=Th_1569/Th_1569_LN1426_355v.xml"
                                    >2</a></td>
                            <td>B; B</td>
                        </tr>
                        <tr class="even">

                            <td>"SAndhed siunis aff Landet at drage"</td>
                            <td/>
                            <td><em>DaVi</em> V, s. 165</td>
                            <td><a
                                    href="https://melodier.dsl.dk/document.xq?doc=Th_1569/Th_1569_LN1426_344r.xml"
                                    >Jeg leges i jorden i en blee</a> (ms., 1630-1646 (Dal et al.
                                1976:368))</td>
                            <td>B</td>
                        </tr>
                        <tr class="odd">
                            <td>"Skiønt at quede om sancte Knud"</td>
                            <td>Sancte Knud (Hertug)</td>
                            <td><em>DaVi</em> 39</td>
                            <td><a
                                    href="https://melodier.dsl.dk/document.xq?doc=/dies_est_laeticiae.xml"
                                    >Dies est lætitiæ</a> (ms., ca. 1590)</td>
                            <td>A</td>
                        </tr>
                        <tr class="even">
                            <td>"STor Sorrig oc hiertens quide"</td>
                            <td>Frederik IIs Eftermæle</td>
                            <td><em>DaVi</em> 27</td>
                            <td><a
                                    href="https://melodier.dsl.dk/document.xq?doc=/lover_gud_i_fromme_kristne.xml"
                                    >Loffuer Gud i fromme Christne</a> (1588)</td>
                            <td>B</td>
                        </tr>
                        <tr class="odd">

                            <td>"STort Jertegn vil jeg siunge"</td>
                            <td/>
                            <td><em>DaVi</em> V, s. 39</td>
                            <td><a
                                    href="https://melodier.dsl.dk/document.xq?doc=/hjaelp_gud_at_jeg_nu_kunne.xml"
                                    >Hielp Gud at ieg nu kunde</a> (1616)</td>
                            <td>B</td>
                        </tr>
                        <tr class="even">

                            <td>"Tiden ny ieg forkynde vill"</td>
                            <td/>
                            <td><em>DaVi</em> V, s. 46</td>
                            <td><a
                                    href="https://melodier.dsl.dk/document.xq?doc=Th_1569/Th_1569_LN1426_335r.xml"
                                    >Her Jesu Christ sand menische och gud</a> (1607)</td>
                            <td>C</td>
                        </tr>
                        <tr class="odd">
                            <td>"Vaager op, christen menieske, och hører til"</td>
                            <td>Fadermord</td>
                            <td><em>DaVi</em> 47</td>
                            <td><a
                                href="https://melodier.dsl.dk/document.xq?doc=/uden_herren_opholder.xml"
                                >Vden Herren opholder vort husz och gaardt</a> (ms., ca.
                                1572-1590)</td>
                            <td>C</td>
                        </tr>
                        <tr class="odd">
                            <td>"VAag op aff søffne, O Christendom"</td>
                            <td>Underlig Fødsel i Skaane</td>
                            <td><em>DaVi</em> 93</td>
                            <td><a
                                href="https://melodier.dsl.dk/document.xq?doc=Th_1569/Th_1569_LN1426_368v.xml"
                                >Om Himmerigis rige saa ville wi tale</a> (1581)</td>
                            <td>B</td>
                        </tr>
                        <tr class="odd">
                            <td>"VEl op, dit sicker Hierte"</td>
                            <td>Jærtegn</td>
                            <td><em>DaVi</em> 95</td><td><a
                                href="https://melodier.dsl.dk/document.xq?doc=/lover_gud_i_fromme_kristne.xml"
                                >Loffuer Gud i fromme Christne</a> (1627)</td>
                            <td>B</td>
                        </tr>
                        <tr class="even">
                            <td>"WAag op i disse dage"</td>
                            <td>Søulykke ved Numdal</td>
                            <td><em>DaVi</em> 46</td>
                            <td><a
                                href="https://melodier.dsl.dk/document.xq?doc=/beklage_af_al_min_sinde.xml"
                                >Beklage aff all min Sinde</a> (1627)</td>
                            <td>B</td>
                        </tr>
                        <tr class="odd">
                            <td>"Wdj Slagelss vor en sognepræst"</td>
                            <td>Hellig Anders</td>
                            <td><em>DaVi</em> 40</td>
                            <td><a
                                    href="https://melodier.dsl.dk/document.xq?doc=/dies_est_laeticiae.xml"
                                    >Dies est lætitiæ</a> (ms., ca. 1590); <a
                                    href="https://melodier.dsl.dk/document.xq?doc=/dies_est_laeticiae.xml"
                                    >Den signede Dag er os beteed</a> (1699)</td>
                            <td>A; A</td>
                        </tr>
                        <tr class="even">
                            <td>"Wed Gudz naade oc hans naffn well stercktt"</td>
                            <td>Sejren ved Meldorp</td>
                            <td><em>DaVi</em> 17</td>
                            <td><a
                                href="https://melodier.dsl.dk/document.xq?doc=Th_1569/Th_1569_LN1426_135v.xml"
                                >O Herre Gud det kommer nu vd</a> (ms., ca. 1559)</td>
                            <td>B</td>
                        </tr>
                        <tr class="even">
                            <td>"WGunst aff nogen ieg ey beger"</td>
                            <td>Hovmod</td>
                            <td><em>DaVi</em> 106</td>
                            <td><a
                                    href="https://melodier.dsl.dk/document.xq?doc=Th_1569/Th_1569_LN1426_359r.xml"
                                    >Løfft op dit Hoffuet all Christendom</a> (1582)</td>
                            <td>D</td>
                        </tr>


                    </tbody>
                </table>
                <h1 id="litteratur">Litteratur</h1>
                <p>Niels Knud Andersen: "En Ny Psalmebog 1553", i <em>En Ny Psalmebog 1553</em>
                    I-II. København: Universitets-Jubilæets danske Samfund · Akademisk Forlag 1983,
                    bind II: 7-251.</p>
                <p>Erik Dal et al.: <em>Danmarks gamle folkeviser</em>, bd. 12. København:
                    Universitets-Jubilæets danske Samfund 1976.</p>
                <p><a href="https://salmer.dsl.dk/dietz-salmebog-1529"><em>Een ny ha</em>n<em>dbog med Psalmer oc aandelige lofsange</em></a>. Rostock:
                    Ludwig Dietz 1529.</p>
                <p>Henrik Glahn: "Nogle hidtil ukendte forlæg til melodier i Hans Thomissøns
                    Psalmebog 1569", i <em>Dansk Årbog for Musikforskning</em>, årg. 3, 1963, s.
                    69-85.</p>
                <p>Henrik Glahn: <em>Salmemelodien i dansk tradition 1569-1973</em>. København: Anis
                    2000.</p>
                <p>[<a href="https://salmer.dsl.dk/malmoe-salmebog"><em>Malmøsalmebogen</em></a>]. [Udg. af Christiern Pedersen]. Malmø: [Joh.
                    Hoochstraten] 1533.</p>
                <p>H. Grüner-Nielsen: <em>Danske Viser fra Adelsvisebøger og Flyveblade
                        1530-1630</em>. København: Nordisk Forlag 1912-1930.</p>
                <p>Lis Jacobsen: <em>Peder Palladius' Danske Skrifter</em>, bd. 5. København:
                    Universitets-Jubilæets danske Samfund 1925-1926.</p>
                <p>Jens Lyster (udg.): <em>En liden Vandrebog. Hans Christensen Sthens Skrifter, bd.
                        1.</em> København: Det Danske Sprog- og Litteraturselskab, C. A. Reitzels
                    Forlag 1994.</p>
                <p><a href="https://salmer.dsl.dk/dietz-salmebog-1536"><em>Nogle nye Psalmer oc Lofsange</em></a>. Rostock: Ludwig Dietz 1536.</p>
                <p>Nils Schiørring: <em>Det 16. og 17. århundredes verdslige danske visesang. En
                        efterforskning efter det anvendte melodistofs kår og veje</em>. 2. bd.
                    København: Thaning &amp; Appels Forlag 1950.</p>
                <p>Nils Schiørring: "Melodistof til Danske Viser 1530-1630", i: H. Grüner-Nielsen
                    (red.), <em>Danske Viser fra Adelsvisebøger og Flyveblade 1530-1630</em>, bd. 7.
                    København: Det Danske Sprog- og Litteraturselskab, C.A Reitzels Boghandel
                    1978-1979, s. 346-396.</p>
                <p>Hans Thomissøn: <a href="https://salmer.dsl.dk/thomissoen_1569"><em>Den danske Psalmebog</em></a>. København: Lorenz Benedicht
                    1569.</p>
                <p>Hans Vingaard: <a href="https://salmer.dsl.dk/vingaard_1553"><em>En Ny Psalmebog</em></a>. København: Hans Vingaard 1553.</p>
            </div>
        </div>
    </div>
</div>
