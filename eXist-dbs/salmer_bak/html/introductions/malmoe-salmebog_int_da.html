<div>
  <meta charset="utf-8"/>
  <div class="introduction">
    <p>af <span class="author">Bjarke Moe og Marita Akhøj Nielsen</span></p>

    <div class="toc">

      <h1>Indhold</h1>
      <ul>
        <li>
          <a href="#kort-om">Kort om Malmøsalmebogen 1533</a>
        </li>
        <li>
          <a href="#Den-teologiske-baggrund">Den teologiske baggrund</a>
        </li>
        <li>
          <a href="#Den-liturgihistoriske-baggrund">Den liturgihistoriske baggrund</a>
        </li>
        <ul>
          <li>
            <a href="#Messeordningen-i-malmøsalmebogen-1533">Messeordningen i Malmøsalmebogen
              1533</a>
          </li>
        </ul>
        <li>
          <a href="#Indplacering-blandt-andre-salme-og-messebøger">Indplacering blandt andre salme-
            og messebøger</a>
        </li>
        <li>
          <a href="#Værkets-indhold">Værkets indhold</a>
        </li>
        <ul>
          <li>
            <a href="#Oversigt">Oversigt</a>
          </li>
          <li>
            <a href="#Kalendariet">Kalendariet</a>
          </li>
          <li>
            <a href="#Fortalen">Fortalen</a>
          </li>
          <li>
            <a href="#Ordningen-af-salmerne">Ordningen af salmerne</a>
          </li>
          <li>
            <a href="#Registret">Registret</a>
          </li>
          <li>
            <a href="#Efterskriften">Efterskriften</a>
          </li>
          <li>
            <a href="#Kolofonen">Kolofonen</a>
          </li>
          <li>
            <a href="#Illustrationerne">Illustrationerne</a>
          </li>
          <li>
            <a href="#Musikken">Musikken</a>
          </li>
          <li>
            <a href="#Teksterne">Teksterne</a>
          </li>
          <li>
            <a href="#Indledningerne">Indledningerne</a>
          </li>
          <li>
            <a href="#Sammenfattende-om-teksterne">Sammenfattende om teksterne</a>
          </li>

        </ul>
        <li>
          <a href="#Værkets-betydning">Værkets betydning</a>
        </li>
        <li>
          <a href="#Netudgaven">Netudgaven</a>
        </li>
        <li>
          <a href="#Litteratur">Litteratur</a>
        </li>
      </ul>
    </div>
  </div>
  <div class="chapter">
    <h1 id="kort-om">Kort om Malmøsalmebogen 1533</h1>
    <p>De danske salmebøger er stort set alle sammen brugsbøger, og for så vidt er det en succes,
      når et værk er blevet slidt op. Men for hymnologien, liturgihistorien og historien generelt er
      det unægtelig et tab, hver gang en salmebog enten slet ikke er bevaret eller kun kendes som
      fragment. Det sidste er tilfældet for det beskedne tryk, der i 1533 udgik fra Christiern
      Pedersens værksted. Der er kun bevaret et eneste eksemplar af denne salmebog, og det mangler
      titelbladet og et par af de følgende blade, mens andre blade delvist er revet i stykker eller
      afslidt til det næsten ulæselige. Til alt held er sidste blad intakt, og dermed kender vi
      udgivelsesåret og -stedet, mens trykkeriets identitet røbes af typografi og sprogdragt. I
      mangel af originaltitlen er bogen kommet til at gå under navnet <em>Malmøsalmebogen</em>, en
      uheldig betegnelse, fordi der eksisterer og har eksisteret flere andre salmebøger, der er
      fremstillet i Malmø under reformationstiden. Alligevel bruges benævnelsen også her, fordi alt
      andet ville være forvirrende.</p>
    <p>Trods sine lakuner er dette unikum, der tilhører Nasjonalbiblioteket i Oslo, så godt
      overleveret, at vi kender langt størstedelen af værket. Overordnet set er det en udvidet og
      sprogligt revideret udgave af den salmebogstype, der blev skabt i Malmø i 1529, og som vi har
      bevaret i Dietz' 1529-tryk. Dermed er den en vigtig kilde til den hymnologiske og liturgiske
      udvikling, specielt Malmøtraditionen. Takket være Christiern Pedersens redaktion af samtlige
      tekster i bogen er den også en vigtig kilde til det danske sprogs historie.</p>

    <h1 id="Den-teologiske-baggrund">Den teologiske baggrund</h1>
    <p>I fortalen til læseren fremlægges den bibelske baggrund for at synge og læse salmer og
      lovsange. Der gives adskillige eksempler på gudvelbehagelig lovsang både fra Det gamle og Det
      nye Testamente (blad <a href="/static/facsimiles/malmoe-salmebog/036.jpg" class="facsimile-link inline">B 7v</a>-<a href="/static/facsimiles/malmoe-salmebog/037.jpg" class="facsimile-link inline">B 8r</a>). Disse forbilleder bør samtidens kristne følge i
      taknemmelighed over at være frelst fra den store vildfarelse, de før var fanget i, og Paulus
      har selv opfordret menighederne til salmesang. Det er baggrunden for, at der i salmebogen er
        "ma<em>n</em>ge samme<em>n</em> sette aff dem", altså samlet et stort antal (blad <a href="/static/facsimiles/malmoe-salmebog/037.jpg" class="facsimile-link inline">B 8r</a>).
      De er "stadfeste met den hellige scrifft", siges det videre som en garanti for deres
      teologiske kvalitet. Salmebogens formål er at fremme "Gudz ord oc Euangelium" og fordrive de
      "løssactige slemme boleuiser ['horeviser'] (som ære en aarsage till megen synd)". I stedet
      skal børn og unge vænnes til salmer og åndelige viser, som er "en begyndelse till all ære och
      hellighed" (blad <a href="/static/facsimiles/malmoe-salmebog/037.jpg" class="facsimile-link inline">B 8r</a>-<a href="/static/facsimiles/malmoe-salmebog/038.jpg" class="facsimile-link inline">B 8v</a>).</p>
    <p>Uden at det nævnes i <em>Malmøsalmebogen</em> har fortalen den højst tænkelige autoritet: Den
      bygger på Luthers berømte indledning til Johann Walters <em>Geystliche gesangk buchleyn</em>
      (Wittenberg 1524), se nærmere Balslev-Clausen 2004, Andersen 1983:23f og afsnittet <a href="#Fortalen">Fortalen</a>.</p>
    <h1 id="Den-liturgihistoriske-baggrund">Den liturgihistoriske baggrund</h1>
    <p>De prædikanter, der kæmpede for at gennemføre Luthers reformation i Danmark, måtte meget
      tidligt i deres virke skabe en evangelisk gudstjeneste. For dem var det naturlige udgangspunkt
      den katolske kirkes messe, som de var dybt fortrolige med – ligesom hele den øvrige befolkning
      var det. Store dele af messen var fuldt acceptable også for lutheranere, men den måtte
      nødvendigvis ændres på de punkter, Luther havde kritiseret som decideret ubibelske.</p>
    <p>Det var først og fremmest nadverritualet, der skulle reformeres. I datidens gængse katolske
      opfattelse var nadveren et offer, som præsten frembar til Gud for at formilde ham, ganske som
      Jesus havde gjort ved sin død på korset. Den store betydning, der på den måde blev tillagt
      præstens handling, stred afgørende imod Luthers overbevisning om, at mennesket ikke kan gøre
      sig fortjent til frelsen. Mennesket er så gennemsyret af synd, at kun Guds nåde kan frelse en,
      hvis man tror på hans tilgivelse. Ved sin død på korset overtog Jesus menneskets synd og
      åbnede dermed vejen til Guds kærlighed. Den begivenhed skal nadveren aktualisere, så de
      kristne oplever fællesskabet med Gud og med hinanden.</p>
    <p>Luthers kritik af den katolske kirkes fokus på gejstligheden som formidler mellem Gud og den
      troende havde videre konsekvenser. Efter hans opfattelse kan principielt alle lære Gud at
      kende gennem hans ord i Bibelen, som selvfølgelig skal oversættes til et sprog, alle kan
      forstå. Nu er bibelteksten ikke alle vegne klart gennemskuelig, og den kan forekomme fjern fra
      en senere tid. Derfor er der brug for, at veluddannede prædikanter forklarer bibelteksten og
      viser dens aktualitet. Men prædikantens rolle er beskeden, og hele menigheden skal tage aktivt
      del i gudstjenesten. Af praktiske grunde må man sætte nogle rammer, så det ikke ender i kaos.
      Menighedssangen er Luthers svar på disse fordringer.</p>
    <p>Luther udarbejdede selv forskrifter for gudstjenesten i <em>Formula Missae</em> (1523) og
        <em>Deutsche Messe</em> (1526), og sammen med en kreds af ligesindede skrev han adskillige
      salmer. Med dem som udgangspunkt udkom der en række messehåndbøger og salmebøger forskellige
      steder i Tyskland. De blev forbilleder for de danske prædikanters arbejde med at udforme en
      evangelisk dansk gudstjeneste med menighedssang som et centralt element.</p>
    <p>De ældste bevarede danske kilder stammer fra sidste del af 1520'rne. Som en følge af
      menighedssangens centrale position er der en glidende overgang mellem salmebøger og
      beskrivelser af gudstjenesten, gerne betegnet som messebøger. Messebøgerne indeholder ud over
      forskrifterne for gudstjenesten også salmer, og salmebøgerne har ikke kun menighedssange, men
      også en beskrivelse af gudstjenestens forløb. Bedst kender vi gudstjenesten i Malmø, som var
      centrum for reformationen i det østlige Danmark og er beskrevet i flere bevarede kilder.</p>
    <h1 id="Messeordningen-i-malmøsalmebogen-1533">Messeordningen i <em>Malmøsalmebogen</em>
      1533</h1>
    <p>Overskriften "Her effter følger det hellige Euangeliske Messe embede/ som nw i den Christne
      forsamling siunges/ Mit twenne skøne formaninger til folkit" (blad <a href="/static/facsimiles/malmoe-salmebog/153.jpg" class="facsimile-link inline">59r</a>)
      indleder en komplet gudstjenesteordning, som fylder godt 40 sider. Overskrifterne til de
      enkelte elementerne er i vidt omfang de gamle latinske eller græske betegnelser, som det er
      nyttigt at kende, fordi de er faste betegnelser for de liturgiske led, også i vor tid. De
      forklares ganske kort i den følgende oversigt:</p>
    <ul>
      <li>
        <p>Adjutorium nostrum ('vores hjælp'): bøn</p>
      </li>
      <li>
        <p>Confiteor ('jeg bekender'): syndsbekendelse</p>
      </li>
      <li>
        <p>Absolutio ('frikendelse'): syndstilgivelse</p>
      </li>
      <li>
        <p>De profundis ('fra dybderne'): indledningsordene til Salme 130 i Det gamle Testamente,
          sunget i dansk gendigtning "Af hjertens nød råber jeg til dig"</p>
      </li>
      <li>
        <p>Kyrie eleison ('Herre, forbarm dig'): salmen "Kyrie Gud Fader alsomhøjeste trøst"</p>
      </li>
      <li>
        <p>Gloria in excelsis Deo ('ære være Gud i det høje'): dels prosatekst, dels salmen "Gloria
          ære og pris være Gud i det højeste"</p>
      </li>
      <li>
        <p>Dominus vobiscum ('Herren være med jer'): præstens hilsen og menighedens svar</p>
      </li>
      <li>
        <p>Kollekt ('fællesbøn'): bøn, som læses af præsten; to forskellige bønner er aftrykt</p>
      </li>
      <li>
        <p>Epistel ('brev'): afsnit af apostelbrev fra Det nye Testamente; Første Korintherbrev
          kapitel 11 er aftrykt</p>
      </li>
      <li>
        <p>Halleluja ('pris Gud'): salmen "Halleluja. Gladelig ville vi halleluja sjunge"</p>
      </li>
      <li>
        <p>Evangelium ('godt budskab'): afsnit af et af de fire evangelier eller Apostlenes
          Gerninger i Det nye Testamente; Johannesevangeliet kapitel 6 er aftrykt; den meget lange
          evangelietekst er to steder hen imod slutningen brudt op af ordet "Diuisio" ('inddeling'),
          der angiver et ophold, som i messesangen kunne markeres med en særlig melodisk vending</p>
      </li>
      <li>
        <p>Credo ('jeg tror'): tre danske salmer er aftrykt, "Vi tro allesammen på en Gud, himmels
          og jordens skaber", "Vi tro på almægtigste Gud" (med overskriften "Det danske Patrem",
          dvs. 'Fader', fra den apostolske trosbekendelse på latin) og "Vi tro alle sammen på en Gud
          som himmel"</p>
      </li>
      <li>
        <p>Salme før prædikenen: salmen "Nu bede vi den Helligånd" i to danske oversættelser og med
          henvisning til en tredje</p>
      </li>
      <li>
        <p>Prædiken</p>
      </li>
      <li>
        <p>Salme efter prædikenen: Deus misereatur nostri ('Gud være os nådig'): salmen "Nu er os
          Gud miskundelig"</p>
      </li>
      <li>
        <p>Paraclesis ('formaning'): forklaring af Pater noster ('vor far'), dvs. Fadervor, den bøn,
          Jesus lærte sine disciple (gengivet i Mattæusevangeliet 6,7-13)</p>
      </li>
      <li>
        <p>Trosbekendelse med skriftemål</p>
      </li>
      <li>
        <p>Afløsning: tilsigelse af syndstilgivelse</p>
      </li>
      <li>
        <p>Kirkebøn: fællesbøn</p>
      </li>
      <li>
        <p>Formaning til nadvergæsterne</p>
      </li>
      <li>
        <p>Sanctus ('hellig'): salmen "Hellig, hellig, hellig er du, Herre Gud Zebaot"</p>
      </li>
      <li>
        <p>Indledning til nadverritualet</p>
      </li>
      <li>
        <p>Indstiftelsesordene, dvs. Jesu ord ved nadveren (gengivet fire steder i Det nye
          Testamente)</p>
      </li>
      <li>
        <p>Tibi laus ('ære være dig'): salmen "Dig være lov og pris, o Herre Krist", som synges
          under nadveren</p>
      </li>
      <li>
        <p>Pax domini sit semper vobiscum ('Herrens fred være altid med jer'): præstens hilsen og
          menighedens svar</p>
      </li>
      <li>
        <p>Agnus dei ('Guds lam'): salmen "O Guds lam som borttager alle verdens synder"</p>
      </li>
      <li>
        <p>Formaning til nadvergæsterne</p>
      </li>
      <li>
        <p>Nadveruddeling</p>
      </li>
      <li>
        <p>Salme under nadveruddelingen: "Jesus Kristus er vor salighed" eller den alternative
          oversættelse "Jesus Kristus er vor frelsermand"</p>
      </li>
      <li>
        <p>Communio ('fællesskab'): salmen "Gud være lovet altid og benedidet"</p>
      </li>
      <li>
        <p>Dominus vobiscum ('Herren være med jer'): præstens hilsen og menighedens svar</p>
      </li>
      <li>
        <p>Kollekt ('fællesbøn'): takkebøn</p>
      </li>
      <li>
        <p>Præstens hilsen og menighedens svar</p>
      </li>
      <li>
        <p>Velsignelse: Arons velsignelse i Det gamle Testamente 4. Mosebog 6,24-26 (den
          "aronitiske" velsignelse), som fremsiges af præsten</p>
      </li>
      <li>
        <p>De ti bud: henvisning til salmen "Gud Fader udi Himmerig"</p>
      </li>
    </ul>
    <p>Efter beskrivelsen af messen omtales følgende led, der må opfattes som dele af en mere
      udførlig indledning til nadverritualet (blad <a href="/static/facsimiles/malmoe-salmebog/197.jpg" class="facsimile-link inline">81r</a>).</p>
    <ul>
      <li>
        <p>Dominus vobiscum ('Herren være med jer'): præstens hilsen og menighedens svar</p>
      </li>
      <li>
        <p>Sursum corda ('hjerterne op'): præstens opfordring til andagt og menighedens svar</p>
      </li>
      <li>
        <p>Gratias agamus domino ('lad os takke Herren'): præstens opfordring til tak og menighedens
          svar</p>
      </li>
      <li>
        <p>Vere dignum et justum est ('sandelig det er værdigt og rimeligt'): takkebøn.</p>
      </li>
    </ul>
    <p>Overskrifterne til de enkelte led i messeordningen er hovedsagelig latinske eller græske. De
      skal forstås som signaler til præsten, der altså forudsættes at være hjemme i den latinske
      messe, så overskrifterne har kunnet fungere som hjælp til den korrekte gennemførelse af
      gudstjenesten. Derimod er de tekster, der skulle synges, messes eller fremsiges, alle rent
      danske, selvfølgelig med indarbejdede fremmedord som <em>amen</em>, <em>halleluja</em>,
        <em>kyrie</em> og <em>gloria</em>. Messen på modersmålet var en mærkesag for reformationen i
      Malmø, som var drevet af byens egne borgere.</p>
    <p>Passionen for modersmålet er et gennemgående træk i den samtidige skildring af de nye
      forhold, som er kendt under navnet <em>Malmøbogen</em> (1529, faksimileudgave 1979, jf. Gierow
      1979:73-94). Denne både polemiske og idealiserende beretning skyldes Peder Laurentsen, en
      veluddannet tidligere munk, som med entusiasme sluttede sig til den lutherske bevægelse. Om
      den rent dansksprogede gudstjeneste skriver han</p>
    <blockquote>
      <p>¶ Thenne forneffnde messe/ the<em>n</em> siger og tracterer wore prester obenbarlige for
        menig forsamlingh paa wort egh<em>et</em> danske tungemaal erlige christelige oc tilbørlige
        i kircken/ saa att almuen maa oc kand thet forstaa/ och paamindis oc opweckis til hans [dvs.
        Jesu Kristi] pines døds oc welgierningers hukommelse til loff oc tacksigelse effter
        scriftens lydel[s]e/ saa att the kunde selff bede oc siwnge skickelige guds loff/ oc sware
        amen til andres bønner (blad 39r)</p>
    </blockquote>
    <p>Menighedens aktive deltagelse i gudstjenesten er tydeligvis vigtig, og salmesangen er et
      markant træk også i salmebogens messeordning, som citerer eller nævner ikke mindre end 18
      menighedssalmer. Hovedparten af de resterende led har rimeligvis været messet, så alene
      prædikenen har været helt uden musik.</p>
    <p>Messeordningen i <em>Malmøsalmebogen</em> er næsten identisk med forskrifterne i salmebogen
      fra 1529 (Dietz 1529). I forhold til den har 1533 udvidet liturgien umiddelbart efter
      prædikenen ved at indføje trosbekendelse med skriftemål, syndstilgivelse, kirkebøn og
      formaning til nadvergæsterne (se Malling 1967:333, Andersen 1983:120-124). Desuden er der
      tilføjet i alt fem menighedssalmer på forskellige steder i gudstjenesten, rimeligvis tænkt som
      alternativer til de traditionelle. I 1529 var de bibelske læsninger, epistelen og evangeliet,
      gengivet i en form, der ligger ret tæt op ad 1524-oversættelsen af Det nye Testamente, det
      såkaldte Christian 2.s Nye Testamente. Oversættelsen blev voldsomt kritiseret i samtiden,
      bl.a. af Christiern Pedersen, som udsendte sin egen oversættelse i 1529 med genoptryk i 1531
      (se nærmere Skautrup 1947:150-152). Det er hans oversættelse, der gengives i
        <em>Malmøsalmebogen</em> (jf. Andersen 1983:112 og 118).</p>
    <h1 id="Indplacering-blandt-andre-salme-og-messebøger">Indplacering blandt andre salme- og
      messebøger</h1>
    <p>Den salmebog, der er kendt under navnet <em>Malmøsalmebogen</em>, er kun bevaret i ét
      eksemplar, hvor bl.a. titelbladet er gået tabt. Det indebærer, at vi ikke kender bogens
      oprindelige titel, og det gængse navn skyldes oplysningen om trykkested og -år i kolofonen
      "Sat i Malmø S. Bartholomei afften [24/8] Aar effter Gudz byrd M D XXX III" (blad <a href="/static/facsimiles/malmoe-salmebog/267.jpg" class="facsimile-link inline">†
      4r</a>).</p>
    <p>I sit anlæg og indhold er salmebogen umiskendeligt et led i Malmøtraditionen. Det gælder
      ganske vist ikke det første bevarede afsnit, som er et kalendarium, dvs. en evighedskalender,
      specielt tilpasset kirkens behov. Der var tradition for at bringe sådanne kalenderoplysninger
      i liturgiske håndskrifter og bønnebøger, men i dansk sammenhæng er <em>Malmøsalmebogen</em>
      det tidligste kendte eksempel på, at en salmebog indeholder et kalendarium (se afsnittet <a href="#Kalendariet">Kalendariet</a>).</p>
    <p>Efter kalenderafsnittet er der vidtgående overensstemmelse mellem Malmøsalmebogen og den
      ældste bevarede danske salmebog, <em>Een ny ha</em>n<em>dbog med Psalmer oc aandelige
        lofsange</em> fra 1529. Fortalen er en sprogligt revideret gengivelse af 1529-fortalen (se
      afsnittet <a href="#Fortalen">Fortalen</a>). Det første store afsnit med salmer til
      tidesangen, kirkeåret og forskellige lejligheder (blad <a href="/static/facsimiles/malmoe-salmebog/039.jpg" class="facsimile-link inline">1r</a>-<a href="/static/facsimiles/malmoe-salmebog/153.jpg" class="facsimile-link inline">59r</a>) har
      i vidt omfang samme salmer og i samme orden som forgængeren, men med 16 nye salmer indføjet,
      hvor de tematisk passede (se nærmere Malling 1978:25-27). Ligesom fortalen har salmeteksterne
      været underkastet en sproglig revision (se afsnittet <a href="#Sammenfattende-om-teksterne">Sammenfattende om teksterne</a>). Efter det store afsnit med salmer følger som i 1529 en
      udførlig beskrivelse af gudstjenesten (blad <a href="/static/facsimiles/malmoe-salmebog/153.jpg" class="facsimile-link inline">59r</a>-<a href="/static/facsimiles/malmoe-salmebog/198.jpg" class="facsimile-link inline">81v</a>),
      der i alt væsentligt har de samme led som 1529 (se <a href="#Messeordningen-i-malmøsalmebogen-1533">Messeordningen</a>).</p>
    <p>1529-salmebogen slutter med messeordningen, men i 1533 følger et omfattende afsnit med
      blandede salmer, i alt 36, og enkelte andre tekster. Bortset fra to salmer er alt her nyt i
      forhold til 1529 (se afsnittet <a href="#Sammenfattende-om-teksterne">Sammenfattende om
        teksterne</a>). En del af det nytilkomne stof er hentet fra "den afftensang/ som i Judland
      siungis", som overskriften lyder (blad <a href="/static/facsimiles/malmoe-salmebog/209.jpg" class="facsimile-link inline">87r</a>). Hvor omfattende den jyske aftensang har været, er
      ikke klart markeret i salmebogen, men Niels Knud Andersen antager, at det drejer sig om en ret
      lille, velordnet liturgisk enhed (blad <a href="/static/facsimiles/malmoe-salmebog/209.jpg" class="facsimile-link inline">87r</a> -<a href="/static/facsimiles/malmoe-salmebog/221.jpg" class="facsimile-link inline">93r</a>), efterfulgt af en større samling nye salmer (Andersen
      1972:79-87). Hvorfra de stammer, ved vi ikke. Hans Thomissøns oversigt over de ældste danske
      salmebøger i fortalen til <em>Den danske Psalmebog</em> (blad <a href="/thomissoen_1569/front/5#051" class="facsimile-link-external inline">d 2r</a>-<a href="/thomissoen_1569/front/5#052" class="facsimile-link-external inline">d 2v</a>) omtaler
      ingen salmebog mellem 1529 og 1534, så der har formentlig været tale om enkelttryk eller
      mindre samlinger. I hvert fald genfindes næsten alle 1533-trykkets nye salmer i <em>Nogle nye
        Psalmer oc Lofsange</em> fra 1536, men i andre redaktioner og i en anden rækkefølge. 1536
      har altså rimeligvis haft en anden kilde end 1533, meget muligt den salmebog fra 1534, som
      Thomissøn nævner.</p>
    <p><em>Malmøsalmebogen</em> slutter, som det sig hør og bør, med en kolofon, der nævner
      udgivelsessted og tid, men ikke trykkeren. Typografien afslører dog officinet: Det er
      Christiern Pedersens trykkeri, bestyret af Joh. Hoochstraten (Lauritz Nielsen 1919 nr. 237 og
      I:221-23). Det <em>jeg</em>, der optræder i den korte efterskrift umiddelbart inden kolofonen
      (blad <a href="/static/facsimiles/malmoe-salmebog/267.jpg" class="facsimile-link inline">†
        4r</a>), må være Pedersen (se afsnittet <a href="#Efterskriften">Efterskriften</a>). Om sine
      redigeringsprincipper siger han, at han har bevaret salmerne i den form, folk kender, men han
      har dog "ma<em>n</em>gestedis forbedret da<em>n</em>sken". Den sproglige revision er
      gennemgribende og omfatter både stavningen, bøjningen og ‒ lidt overraskende i forhold til
      efterskriften ‒ ordlyden (se afsnittet <a href="#Sammenfattende-om-teksterne">Sammenfattende
        om teksterne</a>).</p>
    <p>Nogle af Pedersens tekstændringer, men langtfra alle blev overtaget af de senere salmebøger.
      Fornyelserne på ordniveau havde vanskeligst ved at slå igennem, rimeligvis fordi salmerne for
      længst var indsunget i den traditionelle ordlyd. Derimod blev hans ortografiske reform på lidt
      længere sigt afgørende for det danske skriftsprog (Skautrup 1947:175-177, 180-187). Størst
      indflydelse fik <em>Malmøsalmebogen</em> på Hans Vingaards <em>En Ny Psalmebog</em> fra 1553,
      der har 1533-trykket som sit vigtigste forlæg. Fra det har Vingaard overtaget kalendariet,
      fortalen, messeordningen og samtlige salmer, bortset fra fire, som han har overset (Andersen
      1983:104f). Teksterne er langtfra kopieret slavisk, men overensstemmelserne er så store og
      gennemgående, at der ikke kan være tvivl om afhængigheden.</p>
    <h1 id="Værkets-indhold">Værkets indhold</h1>

    <h2 id="Oversigt">Oversigt</h2>
    <p>De to første blade af <em>Malmøsalmebogen</em> mangler i det eneste bevarede eksemplar.
      Lakunens omfang fremgår af det første eksisterende blad. Det har ikke noget sidetal, men
      arksignaturen A 3. Også bogens andet ark, B, er uden sidetal. Efter de to indledende ark
      begynder en mere moderne tælling, dog ikke af sider, men af blade. Der henvises til forsiden
      af et blad med bogstavet <em>r</em> (for <em>recto</em>, dvs. forside) og til bagsiden med
        <em>v</em> (for <em>verso</em>, dvs. bagside).</p>
    <p>Udover de to første blade mangler yderligere et par. Det gælder dels blad A 8, der oprindelig
      var sammenhængende med titelbladet, dels blad 12, som har været lidt udsat, fordi det var
      sidste blad i et ark (ark E).</p>
    <p>I den følgende oversigt angiver kantet parentes, at et afsnit ikke har hjemmel i trykkets
      opsætning.</p>
    <ul>
      <li>
        <p>Kalendarium: blad <a href="/static/facsimiles/malmoe-salmebog/011.jpg" class="facsimile-link inline">A 3r</a></p>
        <ul>
          <li>
            <p>Anvisning på at finde nymåne: blad <a href="/static/facsimiles/malmoe-salmebog/033.jpg" class="facsimile-link inline"> B
                6r</a></p>
          </li>
        </ul>
      </li>
      <li>
        <p>Fortale: blad <a href="/static/facsimiles/malmoe-salmebog/036.jpg" class="facsimile-link inline">B 7v</a></p>
      </li>
      <li>
        <p>Salmer: blad <a href="/static/facsimiles/malmoe-salmebog/039.jpg" class="facsimile-link inline">1r</a></p>
        <ul>
          <li>
            <p>[Til ottesang, dvs. morgenandagt]: blad <a href="/static/facsimiles/malmoe-salmebog/039.jpg" class="facsimile-link inline">1r</a></p>
          </li>
          <li>
            <p>Til aftensang: blad <a href="/static/facsimiles/malmoe-salmebog/048.jpg" class="facsimile-link inline">5v</a></p>
          </li>
          <li>
            <p>Til natsang: blad <a href="/static/facsimiles/malmoe-salmebog/058.jpg" class="facsimile-link inline">10v</a></p>
          </li>
          <li>
            <p>[Til jul]: blad <a href="/static/facsimiles/malmoe-salmebog/061.jpg" class="facsimile-link inline">13r</a></p>
          </li>
          <li>
            <p>[Til forskellige lejligheder]: blad <a href="/static/facsimiles/malmoe-salmebog/073.jpg" class="facsimile-link inline">19r</a></p>
          </li>
          <li>
            <p>[Til påske]: blad <a href="/static/facsimiles/malmoe-salmebog/084.jpg" class="facsimile-link inline">24v</a></p>
          </li>
          <li>
            <p>[Til forskellige lejligheder]: blad <a href="/static/facsimiles/malmoe-salmebog/095.jpg" class="facsimile-link inline">30r</a></p>
          </li>
        </ul>
      </li>
      <li>
        <p>Messeordning: blad <a href="/static/facsimiles/malmoe-salmebog/153.jpg" class="facsimile-link inline">59r</a></p>
      </li>
      <li>
        <p>[Salmer og litani]: blad <a href="/static/facsimiles/malmoe-salmebog/198.jpg" class="facsimile-link inline">81v</a></p>
      </li>
      <li>
        <p>To sange fra det svenske eksemplar: blad <a href="/static/facsimiles/malmoe-salmebog/205.jpg" class="facsimile-link inline">85r</a></p>
      </li>
      <li>
        <p>Den aftensang som i Jylland synges: blad <a href="/static/facsimiles/malmoe-salmebog/229.jpg" class="facsimile-link inline">97r</a>
        </p>
      </li>
      <li>
        <p>Register: blad <a href="/static/facsimiles/malmoe-salmebog/260.jpg" class="facsimile-link inline">112v</a></p>
      </li>
      <li>
        <p>[Efterskrift]: blad <a href="/static/facsimiles/malmoe-salmebog/267.jpg" class="facsimile-link inline">† 4r</a></p>
      </li>
      <li>
        <p>[Kolofon]: blad <a href="/static/facsimiles/malmoe-salmebog/267.jpg" class="facsimile-link inline">† 4r</a></p>
      </li>
    </ul>
    <h2 id="Kalendariet">Kalendariet</h2>
    <p><em>Malmøsalmebogen</em> er, så vidt vi ved, den første danske salmebog, der indledes med et
      ret omfattende afsnit om kalenderberegninger og åreladning (blad <a href="/static/facsimiles/malmoe-salmebog/011.jpg" class="facsimile-link inline">A 3r</a>-<a href="/static/facsimiles/malmoe-salmebog/035.jpg" class="facsimile-link inline">B 7r </a>,
      jf. Andersen 1983:22). Men kalenderafsnittet følger en gammel kirkelig tradition. Siden det 9.
      århundrede var det skik at indlede liturgiske håndskrifter med en evighedskalender, specielt
      tilpasset kirkens behov (se nærmere Geert Andersen 1976:103f og Andersen 1983:25-46).
      Kalendarium er betegnelsen for denne type kalender.</p>
    <p>Kalendariets hovedformål er at fastlægge, hvornår påsken og dermed en række andre helligdage
      falder gennem en årrække. Fordi kalendariet lægger fundamentet for hele kirkeårets forløb, har
      det været praktisk at placere det allerførst. Omdrejningspunktet er påskedag, som er den
      første søndag efter den første fuldmåne efter forårsjævndøgn. Sådan er det stadig; vi oplever
      den dag i dag, at påsken og forårets helligdage falder på forskellige datoer for hvert år.</p>
    <p>Fastlæggelsen af påskedags placering går tilbage til det vigtige kirkemøde i Nikæa i 325.
      Dermed valgte den kristne kirke at fastholde den gamle jødiske kalender, der havde månens
      positioner og faser som udgangspunkt. Det skete på trods af, at kirken for længst havde
      indrettet sig på at følge den gængse romerske kalender, som byggede på solens bevægelser.
      Kravet om, at påskedag skal falde på en søndag, indebærer, at syvdagesugen bliver endnu et
      parameter for kirkekalenderen. Det kræver betydelig astronomisk indsigt og matematisk
      begavelse at få dette system af inkommensurable størrelser til at gå op – og stemme med de
      iagttagelser af himmellegemerne, som enhver kan gøre, fx af månens faser (Geert Andersen
      1976:102-104, Andersen 1983:31-33).</p>
    <p>Middelalderen igennem raffineredes metoderne til udarbejdelsen af den kirkelige kalender. I
      senmiddelalderen fik den endnu større betydning for hele befolkningen, fordi man mente, at
      månens stilling i forhold til stjernetegnene havde afgørende indflydelse på kroppens
      funktioner og dermed på medikamenters ‒ især åreladnings ‒ effektivitet. Her skal kun gives en
      ganske kort orientering om de komplicerede sager (se nærmere Dal 1997:34-47, Andersen
      1983:25-46, Malling 1978:42-44 og Geert Andersen 1976).</p>
    <p>Naturligvis mistede kalenderen ikke sin betydning ved reformationen. I hvert fald fra 1526
      blev der trykt kalendarier forrest i lutherske bøger, først i bønnebøger og fra og med
        <em>Malmøsalmebogen</em> også i salmebøger. I de danske salmebøger fortsatte skikken det 17.
      århundrede igennem.</p>
    <p>Begyndelsen af kalenderafsnittet i <em>Malmøsalmebogen</em> er tabt, men signaturen A 3 på
      det første bevarede blad tyder på, at der mangler to blade. Det første har i hvert fald haft
      bogens titel på forsiden, og det andet må have haft et afsnit om januar, der har svaret til
      det bevarede om februar (blad <a href="/static/facsimiles/malmoe-salmebog/011.jpg" class="facsimile-link inline">A 3r</a>). Der er afsat ét blad til hver måned, og foruden
      januar mangler også juli, der har stået på modbladet til titelbladet.</p>
    <p>Omtalen af den enkelte måned indledes med en overskrift, trykt med rødt. Her står allerført
      "KL", formentlig en forkortelse af det latinske <em>kalende</em> 'dage i måneden', umiddelbart
      fulgt af månedens latinske og gamle danske navn, dernæst af oplysninger om antal dage i
      måneden og længden af nat og dag. Derunder meddeles i fire kolonner de vigtigste
      karakteristika for hver dag. Opsætningen er ret kompliceret, og for at lette læsningen er der
      anvendt både rød og sort skrift.</p>
    <p>Kalendariets første kolonne er gyldentallet. Dette tal er knyttet til det enkelte år, som har
      sit gyldental, fra 1-19. Tallet betegner, hvornår der er nymåne i årets løb. Nymånen falder
      nemlig på samme dato med ca. 19 års mellemrum. Årets gyldental findes ved en forholdsvis enkel
      beregning, og når man har bestemt dets værdi, fx 8, ved man, at der er nymåne alle dage med
      tallet 8.</p>
    <p>Anden kolonne anfører søndagsbogstavet. Det er alfabetets syv første bogstaver, A-g, der
      betegner ugedagene. 1. januar får altid bogstav A, og når man kender den datos ugedag, fx
      onsdag, kan man lynhurtigt se, hvornår onsdagene falder i hele året.</p>
    <p>Tredje kolonne indeholder oplysninger om helgendage og de faste højtider.</p>
    <p>Fjerde kolonne meddeler de såkaldte månebogstaver, det latinske alfabets 24 bogstaver plus
      fire specielle tegn. De angiver månens stilling i dyrekredsens tegn og er nøglen til tavlen
      blad <a href="/static/facsimiles/malmoe-salmebog/034.jpg" class="facsimile-link inline">B 6v
        </a>-<a href="/static/facsimiles/malmoe-salmebog/035.jpg" class="facsimile-link inline">B
        7r</a>; det er den, der henvises til i kolonneoverskriften "Tafflen til tegen" 'tavlen til
      (stjerne)tegn'. Ved at kombinere en bestemt dags månebogstav med årets gyldental kan man
      yderst til højre i tavlen finde det aktuelle stjernetegn, en oplysning af stor praktisk værdi
      pga. månens indflydelse på menneskekroppen. De forskellige stjernetegn har angiveligt speciel
      betydning for bestemte kropsdele, som det omtales i vejledningen til tavlen blad <a href="/static/facsimiles/malmoe-salmebog/033.jpg" class="facsimile-link inline">B 6r</a>. De
      astronomiske forhold var afgørende for, hvornår man med held kunne blive åreladet. I datidens
      lægekunst var åreladning et af de vigtigste midler til helbredelse.</p>
    <p>Efter selve kalendariet for den enkelte måned følger to små tekster med hver sin type
      oplysninger om måneden. Den første af disse tekstrækker er sundhedsråd, som tillægges en
      berømt "Mestere", en læge fra oldtiden eller middelalderen. Om august hedder det fx "Seneca
        de<em>n</em> Mestere siger Ath ma<em>n</em> skal icke tage nogen induertis Legedom til sig i
      denne maanet thi det er da hunde dage och icke lade ['årelade] sig blod Ma<em>n</em> skal icke
      æde milk eller sød mad Men den som er søden ['kogt'] met edicke Drick sact ['gerne'] øll Oc
      vocte dig vel for wkyskhed/ oc megen hede/ thi de ere dig skadeligt/ Bruge polleye Malurt och
      mercke i din drick/ thi det er sunt" (blad <a href="/static/facsimiles/malmoe-salmebog/024.jpg" class="facsimile-link inline">B 1v</a>). I
      andet afsnit oplyses solens stilling i stjernetegnene.</p>
    <p>Selve kalendariet genbruger i alt væsentligt det tilsvarende afsnit i Christiern Pedersens
      andagtsbog <em>Vor Froe Tider</em> (Paris 1514), som også har den komplicerede tavle over
      stjernetegn og dage (jf. Andersen 1983:26). I den gamle tidebog er de såre nyttige lægeråd dog
      ikke inkorporeret; de er formentlig frit oversat fra en nedertysk kalender (Andersen 1983:40).
      Man tør se inddragelsen af dem i salmebogen som et led i Christiern Pedersens mangesidige
      virke som på én gang erhvervsdrivende bogtrykker og folkeoplysende renæssancehumanist. Samme
      år som salmebogen lod han <em>En nøttelig Legebog</em> udgive på sit eget trykkeri (se
      tekstnet.dk/christiern-pedersen-legebog/about).</p>
    <h2 id="Fortalen">Fortalen</h2>
    <p>Fortalen (blad <a href="/static/facsimiles/malmoe-salmebog/036.jpg" class="facsimile-link inline">B 7v</a>-<a href="/static/facsimiles/malmoe-salmebog/038.jpg" class="facsimile-link inline">B 8v</a>) er vigtig som teologisk programerklæring (jf.
      afsnittet <a href="#Den-teologiske-baggrund">Den teologiske baggrund</a>). Den fastslår med
      stor kraft salmesangens centrale betydning for det kristne fromhedsliv. Gennem hele Bibelen
      omtales skikken at lovsynge Gud, og salmebogen udgives for at følge de gode forbilleder. Dens
      salmer er i overensstemmelse med den rette tro, idet de er "stadfeste met den hellige
      scrifft". Formuleringen bebuder de mange skriftsteder, der er anført i marginen ud for
      salmeteksterne som underbygning af deres teologisk korrekte indhold (jf. Andersen 1983:24).
      Denne kraftige understregning af det bibelske fundament er karakteristisk for den tidlige
      reformatoriske bevægelse i Danmark, hvor Luthers navn ikke blev brugt som garant for
      sandhedsværdien i bevægelsens skrifter. Det var der ellers god grund til at gøre i forbindelse
      med fortalen, fordi den gengiver hovedtankerne i Luthers fortale til Johann Walters
        <em>Geystliche gesangk buchleyn</em> (Wittenberg 1524), som er udvidet med en række bibelske
      eksempler.</p>
    <p>Christiern Pedersen har overtaget fortalen i dansk oversættelse fra 1529-salmebogen <em>Een
        ny handbog med Psalmer oc aandelige lofsange</em> (se nærmere Balslev-Clausen 2004 og
      Andersen 1983:23f). Den ældre oversættelse er blevet grundigt revideret, som indledningen i de
      to salmebøger kan vise. I 1529 lyder den:</p>
    <p>Effter thÿ att wore forfædre haffue wærid gud for sÿne welgierninger ÿ thet gamle Testamente
      saa tacknemmelige. Hwor møgit meer bør oss Christne (hwilke Gud haffuer bewÿst saa stor naade
      oc vbegribelig barmhiertighed) att wære hannwm tacknemmelige siunghendis Psalmer oc lofsange
      bode med hierte oc mund ÿ thenne naadelige tÿd. wdi hwilken han haffuer oss saa millelig
      anseet med sÿne hellige ord oc naade / oc forløøst oss wdaff thet Pharaonis oc Egyptiske
      fengsel oc trældom / thet er aff dieffuelsens macht oc syndzens trældom.</p>
    <p>I 1533 er det blevet til:</p>
    <p>Effter thi at vaare forfedre vaare Gud saa tackne<em>m</em>melige i det ga<em>m</em>le
        Testame<em>n</em>te for sine velgerninger/ hwor megit mere bør oss Christne da ath tacke oc
      loffue hannem met Psalmer och Loffsang baade aff hw oc hierte for sin store naade och
      miskundhed som han haffuer giort oss J det han haffuer frelst oss aff dieffuele<em>n</em>s
      mact/ oc synde<em>n</em>s treldom/ oc aff den store vildfarelse som wi vaare før vdi Oc vnt
      oss at wi mwe nw høre ha<em>n</em>s egne ord oc Euangeliu<em>m</em> (blad <a href="/static/facsimiles/malmoe-salmebog/036.jpg" class="facsimile-link inline">B 7v</a>-<a href="/static/facsimiles/malmoe-salmebog/037.jpg" class="facsimile-link inline">B 8r
      </a>).</p>
    <p>Indholdet af den gamle tekst er stort set bevaret i Christiern Pedersens revision, selv om
      den er omfattende. Stavningen er konsekvent ændret på en række punkter, fx er <em>th-</em> i
      begyndelsen af småord erstattet af <em>d-</em> (bortset fra <em>thi</em>), konsonantisk
        <em>w-</em> er afløst af <em>v-</em> (bortset fra <em>wi</em> og <em>hw-</em>forbindelser)
      og bogstavet <em>ÿ</em> er gledet helt ud til fordel for <em>i</em>. (se nærmere Skautrup
      1947:175-177, 180-187 og afsnittet <a href="#Sammenfattende-om-teksterne">Sammenfattende om
        teksterne</a>). Sætningsbygningen er blevet mere overskuelig, selvom den stadig vil være en
      udfordring for moderne læsere, der ikke er vant til 1500-tallets prosa; et eksempel er
      behandlingen af passagen "att wære hannwm tacknemmelige siunghendis Psalmer oc lofsange", der
      er blevet til "ath tacke oc loffue hannem met Psalmer och Loffsang". Det komplicerede billede
      på den katolske kirkes undertrykkelse af menigheden "thet Pharaonis oc Egyptiske fengsel oc
      trældom" er helt strøget, mens billedets indhold "dieffuelsens macht oc syndzens trældom" er
      bevaret.</p>
    <h2 id="Ordningen-af-salmerne">Ordningen af salmerne</h2>
    <p>De første tre små afsnit med salmer i <em>Malmøsalmebogen</em> (blad <a href="/static/facsimiles/malmoe-salmebog/039.jpg" class="facsimile-link inline">1r</a>-<a href="/static/facsimiles/malmoe-salmebog/061.jpg" class="facsimile-link inline">13r</a>) er
      overtaget fra <em>Een ny handbog med Psalmer oc aandelige lofsange</em> (1529) med et par
      ændringer i afsnittet om natsang. Ordningen efter dagens gang afspejler tidesangen, dvs. de
      daglige gudstjenester på bestemte tidspunkter, oprindelig syv fordelt på hele døgnet (se
      nærmere Widding 1933, I:161-212). I den katolske kirke har tidesangen siden den tidlige
      middelalder været et vigtigt element i klostrenes og de store kirkers dagligliv, især som et
      led i den uophørlige lovprisning af Gud. Luther og efter ham de evangeliske prædikanter i
      bl.a. Danmark videreførte tidesangen, men drejede den i retning af forkyndelse og belæring
      snarere end lovsang. Med det formål for øje blev det gamle faste skema for antal og
      tidspunkter blødt op.</p>
    <p>Forholdene i Malmø er dem, vi kender bedst, også hvad tidesangen angår. I <em>Malmøbogen</em>
      (1529) skildrer Peder Laurentsen tidesangen som en vigtig del af dagligdagen. Byens borgmester
      og råd har indført tre prædikener hver søgnedag om morgenen mellem klokken fem og otte. De
      finder sted i tre forskellige kirker og forskudt,</p>
    <blockquote>
      <p>Saa att hwilken icke kand komme til then ene en<em>n</em> tiidt/ han kand en<em>n</em>
        anden tiid komme til then anden och høre then deel hans salighet er anrørendis/ siwnge oc
        loffwe gud med hierte oc mund/ oc bede siine seerdelis ('særlige') gwdelige bønner hwad gud
        giiffuer the<em>n</em>nom i hw oc sind</p>
      <p>¶ Siwng<em>is</em> oc her paa danske christelige psalmer oc hymner/ gud til loff oc almwen
        til opueckelse i gwds kerlighet etc. somme faare ('før') predicken og somme effter som
        leyligheden seg giffwer</p>
      <p>¶ Om Søndagen oc store høgtidis dage/ er her iiii predicken faare middag/ oc ii eller iii
        effther/ m<em>eth</em> afftensang oc natsang/ oc om morgenen ottesang m<em>eth</em> hymner
        oc psalmer som tha kand wære forsamling<em>e</em>n till gaffn oc forbedring (blad
        52v-53r)</p>
    </blockquote>
    <p>Dette er altså rammen for de tre afsnit om ottesang, aftensang og natsang. Sandsynligvis står
      de først, fordi reformatorerne i Malmø skulle have det daglige andagtsliv i byen på plads
      hurtigst muligt. Meget tyder nemlig på, at de tidlige samlinger af salmer afspejler en løbende
      udvikling, hvor nye afsnit er indsat efter dem, man havde i forvejen (Andersen 1972:50).</p>
    <p>Efter natsangen følger et afsnit med julesalmer (blad <a href="/static/facsimiles/malmoe-salmebog/061.jpg" class="facsimile-link inline">13r</a>-<a href="/static/facsimiles/malmoe-salmebog/073.jpg" class="facsimile-link inline">19r</a>),
      hvor 1529-salmebogen har en lille gruppe sange, som ikke er knyttet til bestemte lejligheder;
      dem har Christiern Pedersen placeret efter juleafsnittet (blad <a href="/static/facsimiles/malmoe-salmebog/073.jpg" class="facsimile-link inline">19r</a>-<a href="/static/facsimiles/malmoe-salmebog/083.jpg" class="facsimile-link inline">24r</a>).
      Først efter den lille blandede sektion kommer påskesalmerne (blad <a href="/static/facsimiles/malmoe-salmebog/084.jpg" class="facsimile-link inline">24v</a>-<a href="/static/facsimiles/malmoe-salmebog/095.jpg" class="facsimile-link inline">30r</a>),
      med et par undtagelser overtaget fra 1529 og her ordnet i ét samlet afsnit. De efterfølgende
      33 salmer frem til gennemgangen af gudstjenesten (blad <a href="/static/facsimiles/malmoe-salmebog/095.jpg" class="facsimile-link inline">30r</a>-<a href="/static/facsimiles/malmoe-salmebog/153.jpg" class="facsimile-link inline">59r</a>)
      bringes ikke i tematisk orden. De fleste, nemlig 24, går tilbage til 1529, og de bringes stort
      set i den gamle rækkefølge. Resten er nytilkomne sange, der er placeret, hvor de passede ind i
      en sammenhæng.</p>
    <p>Det store afsnit om messeordningen bringer 18 salmer på deres plads i liturgien (se nærmere
      afsnittet <a href="#Messeordningen-i-malmøsalmebogen-1533">Messeordningen</a>). Umiddelbart
      efter følger nogle sider med nytilkommet blandet stof, domineret af litaniet (blad <a href="/static/facsimiles/malmoe-salmebog/198.jpg" class="facsimile-link inline">81v</a>-<a href="/static/facsimiles/malmoe-salmebog/205.jpg" class="facsimile-link inline">85r</a>).
      Med kildeangivelsen "det Suenske Exemplar" (blad <a href="/static/facsimiles/malmoe-salmebog/206.jpg" class="facsimile-link inline">85v</a>)
      optrykkes to af de tre salmer fra 1529 med svensk proveniens; den tredje blev bragt i det
      store blandede kapitel før messen. Også det sidste salmeafsnit er i hvert fald i et vist
      omfang placeret efter sin kilde, nemlig den jyske aftensang (blad <a href="/static/facsimiles/malmoe-salmebog/229.jpg" class="facsimile-link inline">97r</a>),
      som må være udvidet ganske kraftigt, formentlig i allerede i Pedersens forlæg (se nærmere
      afsnittet <a href="#Indplacering-blandt-andre-salme-og-messebøger">Indplacering blandt andre
        salme- og messebøger</a>.</p>
    <p>Det klareste eksempel på Christiern Pedersens nyordning af stoffet er nok en gruppe salmer,
      der gengiver den gamle Mariahyldest "Salve regina" ('hil være du, dronning') i en form, der
      var acceptabel i evangelisk sammenhæng og kunne anvendes ved særlige lejligheder (blad <a href="/static/facsimiles/malmoe-salmebog/247.jpg" class="facsimile-link inline">106r</a>-<a href="/static/facsimiles/malmoe-salmebog/253.jpg" class="facsimile-link inline">109r</a>,
      jf. Andersen 1972:71-73 og Andersen 1983:62). Afsnittet indledes med en antifon (vekselsang),
      "Vi arme Adams børn alle" med fire strofer af "Nu bede vi den Helligånd" som svarvers.
      Rimeligvis som alternativ til denne vekselsang følger to gendigtninger af selve "Salve
      regina", hvor hyldesten gælder Jesus i stedet for Maria: "Salve Jesu Kriste vor frelsermand"
      og "Salve helsæl milde Jesu Kriste", og til dem hører tre proser (enkeltstrofer), der
      formentlig har skullet synges vekselvis med stroferne i salve-salmerne. En sekvens
      (efterfølgende sang), "Benåde os evige Gud", afrunder den særlige liturgiske enhed.</p>
    <h2 id="Registret">Registret</h2>

    <p>Det afsluttende register indledes med en brugsanvisning, der er overtaget fra
      1529-salmebogen. Det samme er principperne for opstilling og ordning. Indgangen er første
      linje i salmerne og de øvrige liturgiske tekster, se fx B-afsnittet (blad <a href="/static/facsimiles/malmoe-salmebog/260.jpg" class="facsimile-link inline">112v</a>):</p>
    <blockquote>
      <p>Benedidet være Jsraels Gud v blad</p>
      <p>Beklage aff alle mine sinde xxxv</p>
      <p>Epistola Pauli i Cor. xi</p>
      <p>Brødre i de ting ieg biuder lxii bl</p>
      <p>Benad oss euige Gud cix blad</p>
    </blockquote>
    <p>Det første kriterium for sorteringen er tydeligt nok begyndelsesbogstavet, og det andet er
      tekstens placering i bogen. Det var almindelig praksis omkring 1530, men unægtelig forvirrende
      for en senere tid. På indrykkede linjer gives forskelligartede oplysninger om næste linjes
      tekst, i eksemplet den velanbragte information om "Brødre i de ting ieg biuder", at det er
      begyndelsen af epistelteksten (1. Korinterbrev kapitel 11).</p>
    <h2 id="Efterskriften">Efterskriften</h2>

    <p>Umiddelbart efter registret og uden nogen overskrift bringer bogens sidste blad en ganske
      kort efterskrift (blad <a href="/static/facsimiles/malmoe-salmebog/267.jpg" class="facsimile-link inline">† 4r</a>). Her taler bogens redaktør i første person, og da
      typemateriellet er kendt fra de andre bøger, der udgik fra Christiern Pedersens trykkeri i
      Malmø 1533-36, kan der næppe være tvivl om, at det er ham, der til allersidst fremlægger sine
      udgivelsesprincipper. De er beskrevet ganske kortfattet. Pedersen har ikke nyoversat salmerne,
      oplyser han, men har overtaget de foreliggende versioner, fordi både tekster og melodier
      allerede var indsunget i befolkningen, som kunne de fleste udenad. Derfor var det heller ikke
      nødvendigt at trykke noderne. Et vist redaktionelt arbejde har han nu haft: "Dog haffuer ieg
        ma<em>n</em>gestedis forbedret da<em>n</em>sken som de vel see oc mercke som hende ('bogen')
      læse kunde".</p>
    <h2 id="Kolofonen">Kolofonen</h2>

    <p><em>Malmøsalmebogen</em>s allersidste tekst er, som traditionen bød, kolofonen (blad <a href="/static/facsimiles/malmoe-salmebog/267.jpg" class="facsimile-link inline">† 4r</a>).
      Den angiver sted og dato for trykningen, men hverken bogtrykkerens navn og eller hans bomærke.
      Denne forbigåelse genfindes i nogle af bøgerne fra Pedersens trykkeri, som blevet bestyret af
      Joh. Hoochstraten 1533-36.</p>
    <h2 id="Illustrationerne">Illustrationerne</h2>
    <p><em>Malmøsalmebogen</em> er en beskeden brugsbog uden megen udsmykning. Egentlige
      illustrationer findes ikke. Det er naturligvis muligt, at titelbladet har haft et billede, men
      vi har ingen underretninger om de tabte blade i bogens begyndelse.</p>
    <p>De gængse typografiske prydelser er kun anvendt i ringe omfang. I kalenderafsnittet er der
      trykt med både sort og rødt, og også det afsluttende "Amen" under fortalen (blad <a href="/static/facsimiles/malmoe-salmebog/038.jpg" class="facsimile-link inline">B 8v</a>) er
      fremhævet med rødt. De små typografiske ornamenter i form af stjerner og blade er brugt
      sparsomt, men opliver registret og kolofonen (blad <a href="/static/facsimiles/malmoe-salmebog/260.jpg" class="facsimile-link inline">112v</a>-<a href="/static/facsimiles/malmoe-salmebog/267.jpg" class="facsimile-link inline">† 4r</a>).
      Der er anvendt flere typer initialer, nogle med små figurer, og sammen med overskrifterne
      fungerer de som effektiv hjælp til at orientere sig i bogen.</p>
    <h2 id="Musikken">Musikken</h2>

    <p>I <em>Malmøsalmebogens</em> efterskrift gør Christiern Pedersen rede for sine
      udgivelsesprincipper (se afsnittet <a href="#Efterskriften">Efterskriften</a>). Her begrunder
      han også, hvorfor salmebogen ikke indeholder noder. Han skriver, at "ieg fornam ath den menige
      mand vaar før bewan saa ath siunge oc quede dem [dvs. salmerne] almindelige offuer alt riget
      baade met ord noder oc thoner/ Oc kunde dem oc saa mesten parten vden til" (blad <a href="/static/facsimiles/malmoe-salmebog/267.jpg" class="facsimile-link inline">† 4r</a>).
      Christiern Pedersen må selv have oplevet kirkegængere synge og her have observeret, at de
      kunne salmerne udenad. Teksterne i salmebogen er redigeret af Pedersen, men han må have
      forventet, at man sang melodierne, som man plejede.</p>
    <p>Heller ikke 1529-salmebogen, som på flere punkter lå til grund for <em>Malmøsalmebogen</em>,
      indeholder noder. I forordet skrev Ludwig Dietz, at teksterne er trykt med "theris noder och
      stæmme" (blad <a href="/dietz-salmebog-1529/front/1#065" class="facsimile-link-external inline">2v</a>) til trods for, at der ikke forekommer
      musikalsk notation i bogen. Formuleringen må fejlagtigt være overtaget fra det forlæg, som
      salmebogen var baseret på. Det vides ikke, hvorfor Dietz udelod noderne, og selvom det synes
      nærliggende, at det skyldtes tekniske vanskeligheder ved nodetryk, er dette ikke en plausibel
      forklaring. Allerede i 1519 udgav Dietz nemlig messebogen <em>Ordinarius inclitae ecclesiae
        Swerinensis</em> (Rostock), som indeholdt nodetryk. Med Christiern Pedersens efterskrift får
      vi en forklaring på, hvorfor det var almindeligt ikke at medtage noder i salmebøgerne.
      Salmerne var simpelthen indsunget så grundigt i menighederne, at noder var unødvendige. Dette
      understreger, at melodiernes udbredelse i de tidlige protestantiske kredse overvejende foregik
      mundtlig.</p>
    <p>Salmemelodierne var altså i forvejen velkendte, og det fremgår tydeligt rundt om i
        <em>Malmøsalmebogen</em>. Om salmen "ITh lidit barn saa løsteligt" fremgår det som en
      selvfølgelighed, at den skulle synges til melodien fra den middelalderlige hymne "Dies est
      letitie" (blad <a href="/static/facsimiles/malmoe-salmebog/062.jpg" class="facsimile-link inline">13v</a>). Også nyskrevne melodier fra kredsen omkring Luther
      forventedes kendt af læseren. For langt den største del af salmerne kunne en erfaren
      salmesanger ikke være i tvivl om, hvilke melodier der skulle bruges. Som indledning til "VOr
      Gud han er saa sterck en borg" står der blot "De<em>n</em> xlvi psalm de<em>us</em> noster
        refugiu<em>m</em> et virtus" som en oplysning om den tekst, som salmen bygger på (blad <a href="/static/facsimiles/malmoe-salmebog/199.jpg" class="facsimile-link inline">82r</a>).
      Det var meningen, at man skulle komme i tanke om melodien ud fra salmens første linje. Det er
      nok forklaringen på, at der til mange salmer ikke findes henvisninger til melodierne. Kun i 16
      tilfælde har Pedersen henvist til de melodier, man skulle synge salmerne på. De 11
      henvisninger er overtaget fra Dietz' salmebog.</p>
    <p>Ofte havde salmerne deres egen melodi, og derfor var det uproblematisk at identificere
      melodien ud fra en salmes førstelinje. I sådanne tilfælde omtalte Pedersen ikke melodien, fx
      Luthersalmen over den 14. Davidssalme "SAa taler then vwise mund" (blad <a href="/static/facsimiles/malmoe-salmebog/080.jpg" class="facsimile-link inline">22v</a>). I
      tvivlstilfælde hjalp salmebogen med en kort, men præcis beskrivelse af, hvilken melodi der
      skulle bruges. Fandtes der alternative gendigtninger af en Davidssalme, fx den mindre udbredte
      "DEn daarlig mund han siger saa" over den 14. Davidssalme, kunne Pedersen gengive teksten med
      bemærkningen om, at den skulle synges "met samme noder" som den kendte salme (blad <a href="/static/facsimiles/malmoe-salmebog/062.jpg" class="facsimile-link inline">13v</a>).
      Langt de fleste melodihenvisninger forekommer ved nyskrevne tekster, som skulle synges på
      eksisterende melodier, fx "ITh lidit barn saa løsteligt" (blad <a href="/static/facsimiles/malmoe-salmebog/062.jpg" class="facsimile-link inline">13v</a>) og
      "ITh lidet barn saa ærefult" (blad <a href="/static/facsimiles/malmoe-salmebog/067.jpg" class="facsimile-link inline">16r</a>). Begge disse tekster brugte melodien til den latinske
      hymne "Dies est letitie", hvilket viser, at det førreformatoriske repertoire stadig var en
      gangbar referenceramme. Det illustreres også i nogle af indledningerne til salmerne, hvor en
      teksts katolske ophav nævnes. "CHristum wi skulle loffue nu" er således baseret på hymnen "A
      solis ortus" (blad <a href="/static/facsimiles/malmoe-salmebog/055.jpg" class="facsimile-link inline">9r</a>). Til salmen "O Herre Gud miskunde dig" (blad <a href="/static/facsimiles/malmoe-salmebog/059.jpg" class="facsimile-link inline">11r</a>)
      fremgår det, at den "gaar met de noder der Deus misereatur siungis met" (blad <a href="/static/facsimiles/malmoe-salmebog/058.jpg" class="facsimile-link inline">10v</a>-<a href="/static/facsimiles/malmoe-salmebog/059.jpg" class="facsimile-link inline">11r</a>),
      formodentlig en henvisning til "Nw er oss Gud miskundelig" (blad <a href="/static/facsimiles/malmoe-salmebog/174.jpg" class="facsimile-link inline">69v</a>),
      hvor Davidssalmens latinske titel også nævnes. Selvom den protestantiske liturgi kun var ved
      at finde sit ståsted, havde "Aleneste Gud i Himmerig" allerede vundet hævd som den gængse
      gendigtning af "Gloria in excelsis deo". Dette ses af henvisningen ved "ALene Gud i de høgste
      være ære", hvor det fremgår, at den skal synges "met the noder som det Gloria Alleniste Gud i
        hie<em>m</em>merige siunges met" (blad <a href="/static/facsimiles/malmoe-salmebog/102.jpg" class="facsimile-link inline">33v</a>). Nogle melodireferencer var indforståede, og
      formuleringer som "Met de noder som Capitan siungis met" (blad <a href="/static/facsimiles/malmoe-salmebog/217.jpg" class="facsimile-link inline">91r</a>)
      eller "Denne vise skal siungis met the thone som Captain siungis met" (blad <a href="/static/facsimiles/malmoe-salmebog/221.jpg" class="facsimile-link inline">93r</a>) var
      henvendt til kendere. Melodien til salmen "CApitan Herre Gud Fader min" (blad <a href="/static/facsimiles/malmoe-salmebog/139.jpg" class="facsimile-link inline">52r</a>) har
      været så udbredt og den militære undertone så umiskendelig, at degnen eller en anden forsanger
      nemt kunne gennemskue melodihenvisningen.</p>
    <p><em>Malmøsalmebogen</em> giver ligesom Dietz' salmebog (1529) kun sparsomt indblik i den
      musikalske baggrund for salmernes anvendelse. Enkelte steder afslører bøgerne imidlertid
      detaljer om den konkrete implementering i gudstjenesterne. Således fremgår det, hvordan den
      gamle vekselsang "Cum Rex glorie" skal synges skiftevis af "forsamlingen" ('menigheden') og
      "chorid" (blad <a href="/static/facsimiles/malmoe-salmebog/088.jpg" class="facsimile-link inline">26v</a>). Denne praksis blev overtaget i både Thomissøns
      salmebog (blad <a href="/thomissoen_1569/5/10#243" class="facsimile-link-external inline">94r</a>) og Jespersens graduale (s. <a href="/jespersen_1573/29/11#0223L" class="facsimile-link-external inline">210</a>). Også svarversene "Benedicamus", der blev
      sunget som vekselsang ved tidebønnerne i katolsk tid, er optaget i 1529-salmebogen og
        <em>Malmøsalmebogen</em>. Der forekommer tre danske vers, hvor den traditionelle opdeling i
      en solistisk indledningen og et korisk svar kort og godt illustreres med ordet "Suar" eller
      "Swar" midt i teksten (blad <a href="/static/facsimiles/malmoe-salmebog/048.jpg" class="facsimile-link inline">5v</a>, <a href="/static/facsimiles/malmoe-salmebog/058.jpg" class="facsimile-link inline">10v</a> og <a href="/static/facsimiles/malmoe-salmebog/061.jpg" class="facsimile-link inline">13r</a>). I
      disse tre tilfælde følger svarverset efter Zacharias', Marias og Simeons lovsange. I
      messeordningen (se afsnittet <a href="#Messeordningen-i-malmøsalmebogen-1533">Messeordningen i
        Malmøsalmebogen</a>) tildeles de involverede i messens afvikling desuden forskellige roller.
      Ud over præsten udpeges kor og menighed. Når der om "Wy tro allesammen paa een Gud" står, at
        "De<em>n</em> Christne forsa<em>m</em>ling oc Chorid siunge tilhobe" (blad <a href="/static/facsimiles/malmoe-salmebog/168.jpg" class="facsimile-link inline">66v</a>), må
      man formode, at nogle af de andre liturgiske led i messen forventedes at blive sunget af koret
      alene uden menighedens deltagelse. Det er derfor overraskende at læse, at indgangssalmen "AF
      hiertens nød rober ieg til dig" synges af "Chorid eller den Christne forsamling" (blad <a href="/static/facsimiles/malmoe-salmebog/152.jpg" class="facsimile-link inline">58v</a>).
      Hvis der ikke var et kor til stede, sang menigheden naturligvis selv, men skulle koret i andre
      tilfælde synge alene? Sådanne detaljer er uklare, hvilket formodentlig skyldes messeordningens
      brede sigte på bykirker såvel som landsbykirker.</p>
    <h2 id="Teksterne">Teksterne</h2>

    <p><em>Malmøsalmebogen</em> indeholder i alt 123 salmer, hvoraf hovedparten, 72, genfindes i den
      ældste kendte danske salmebog, Dietz 1529, mens 51 er nytilkomne. Alle salmerne er på dansk,
      et udtryk for Malmøreformatorernes forkærlighed for modersmålet (se afsnittet <a href="#Messeordningen-i-malmøsalmebogen-1533">Messeordningen i Malmøsalmebogen</a>). Det var
      deres kongstanke, at folk skulle vide, hvad de sang, og helst skulle de synge hyppigt og
      gerne, ikke bare ved gudstjenester, men i hverdagslivet. Selvfølgelig var det ikke
      ligegyldigt, hvad de sang, salmerne skulle gerne udkonkurrere de uanstændige viser og være et
      led i den åndelige opbyggelse (se afsnittet <a href="#Den-teologiske-baggrund">Den teologiske
        baggrund</a>).</p>
    <p>For en umiddelbar betragtning kan det i dag være vanskeligt at skelne de poetiske tekster i
      salmebogen fra prosa. Teksten i hver strofe er sat omløbende, så alle linjer er helt udfyldt,
      uanset versinddelingen, fx i første strofe af "O Herre Gud det kommer nu ud":</p>
    <blockquote>
      <p>O Herre Gud/ det ko<em>m</em>mer nw</p>
      <p>vd/ dit ord som skiult wor</p>
      <p>le<em>n</em>ge/ vd aff din naade/ vdi</p>
      <p>ma<em>n</em>ge maade/ so<em>m</em> Paul<em>us</em> giff</p>
      <p>uer oss til ke<em>n</em>de Oc ydermere apostle fle</p>
      <p>re aff din Guddo<em>m</em>melig wilge/ thi tacke</p>
      <p>wi dig ydmyglige/ ath wi haffue leffuit</p>
      <p>den thime</p>
      <p>(blad <a href="/static/facsimiles/malmoe-salmebog/235.jpg" class="facsimile-link inline">100r</a>-<a href="/static/facsimiles/malmoe-salmebog/236.jpg" class="facsimile-link inline">100v</a>)</p>
    </blockquote>
    <p>Længden af linjerne i citatet varierer iøjnefaldende, og det skyldes, at salmens første
      bogstav, O, er et initial, der går over fire linjer og optager en del af pladsen på hver
      linje. Forvirrende for en moderne læser er det, at der mangler bindestreg ved linjebrud i
      ordene "giffuer" og "flere". Det må tilskrives sætterens bestræbelse for at have lige
      højremargin; hvor der er plads, medtages bindestreg, fx i sidste salmens sidste strofe
      "la-|der" (hvor | betegner linjeskift). Selv når man ser bort fra disse teknikaliteter, virker
      det fremmedartet, at der slet ikke er taget hensyn til rim og rytme. Skråstregerne, der
      generelt fungerer som moderne kommaer, og stort begyndelsesbogstav i ord, der ikke er navne,
      giver en vis fornemmelse for strukturen. Hvis man desuden ser på rimene, får man en opstilling
      af strofen som</p>
    <blockquote>
      <p>O Herre Gud/</p>
      <p>det ko<em>m</em>mer nw vd/</p>
      <p>dit ord som skiult wor le<em>n</em>ge/</p>
      <p>vd aff din naade/</p>
      <p>vdi ma<em>n</em>ge maade/</p>
      <p>so<em>m</em> Paul<em>us</em> giffuer oss til ke<em>n</em>de</p>
      <p>Oc ydermere</p>
      <p>apostle flere</p>
      <p>aff din Guddo<em>m</em>melig wilge/</p>
      <p>thi tacke wi dig</p>
      <p>ydmyglige/</p>
      <p>ath wi haffue leffuit den thime</p>
    </blockquote>
    <p>Denne tolkning har meget for sig, når man kun tager teksten i betragtning. Men i Thomissøns
        <em>Den danske Psalmebog</em>, er melodien anført sammen med teksten, og noderne giver en
      anden opdeling af strofen, hvis vers her nummereres for overskuelighedens skyld:</p>
    <blockquote>
      <p>1 O Herre Gud/ det ko<em>m</em>mer nw vd/</p>
      <p>2 dit ord som skiult wor le<em>n</em>ge/</p>
      <p>3 vd aff din naade/ vdi ma<em>n</em>ge maade/</p>
      <p>4 so<em>m</em> Paul<em>us</em> giffuer oss til ke<em>n</em>de</p>
      <p>5 Oc ydermere apostle flere</p>
      <p>6 aff din Guddo<em>m</em>melig wilge/</p>
      <p>7 thi tacke wi dig ydmyglige/</p>
      <p>8 ath wi haffue leffuit den thime</p>
    </blockquote>
    <p>Det er denne opdeling, der er fulgt i den elektroniske udgave. Opstillingen indebærer, at
      rimene i vers 1, 3, 5 og 7 er indrim, og at disse vers ikke rimer med andre. Formentlig er der
      intenderet rim mellem vers 2 og 4, henholdsvis 6 og 8: Der er en vis lydlig overensstemmelse
      (assonans) mellem slutordene i de to vers i hvert par (le<em>n</em>ge ~ ke<em>n</em>de og
      wilge ~ thime). De følgende strofer har samme rimstruktur, og rimkvaliteten er efter senere
      tiders standard hyppigt ringe.</p>
    <p>Også rytmen er vanskelig at få hold på. Herefter følger et forsøg på at udpege de trykstærke
      stavelser i strofen, markeret med apostrof umiddelbart inden trykstavelsen:</p>
    <blockquote>
      <p>1 O 'Herre 'Gud/ det 'ko<em>m</em>mer nw 'vd/</p>
      <p>2 dit 'ord som 'skiult wor 'le<em>n</em>ge/</p>
      <p>3 'vd aff din 'naade/ vdi 'ma<em>n</em>ge 'maade/</p>
      <p>4 so<em>m</em> 'Paul<em>us</em> 'giffuer oss til 'ke<em>n</em>de</p>
      <p>5 Oc 'yder'mere a'postle 'flere</p>
      <p>6 aff 'din Gud'do<em>m</em>melig 'wilge/</p>
      <p>7 thi 'tacke wi 'dig 'ydmyg'lige/</p>
      <p>8 ath 'wi haffue 'leffuit den 'thime</p>
    </blockquote>
    <p>Den rytmiske struktur er rimeligvis ret enkel: langvers med fire tryktoppe (vers 1, 3, 5 og
      7) alternerer med kortvers, der har tre (vers 2, 4, 6 og 8); i langvers er rimet enstavet, i
      kortvers tostavet. Tolkningen forudsætter, at de tryksvage stavelser er metrisk irrelevante,
      og det svarer til periodens norm for poesi. Først i barokdigtningen fra ca. 1630 og frem
      indførtes det princip, at der skal være regelmæssig vekslen mellem trykstærke og tryksvage
      stavelser.</p>
    <p>Det er klart, at den frie rytme har fungeret bedst i fællessang, hvis menigheden havde
      indøvet en bestemt fordeling af teksten til melodien. Et langsomt tempo har desuden gjort det
      nemmere at få de to elementer i salmen til at stemme overens. Vore dages lejlighedssange giver
      os en fornemmelse af problemet, som vi ikke er trænet i at løse på samme selvfølgelige måde
      som reformationstidens mennesker.</p>
    <p>Den konsekvente brug af indrim i "O Herre Gud det kommer nu ud" er ikke karakteristisk for
        <em>Malmøsalmebogen</em> som helhed. De fleste salmer har enderim som strukturerende
      princip, men i øvrigt er der ganske stor variation i strofebygningen, både med hensyn til
      rimstilling, verslængde og antal vers.</p>
    <p>Foruden de strofiske salmer indeholder salmebogen nogle prosagendigtninger af især
      gammeltestamentlige salmer (fx blad <a href="/static/facsimiles/malmoe-salmebog/215.jpg" class="facsimile-link inline">90r</a>), men også af middelalderlige hymner (bl.a. blad <a href="/static/facsimiles/malmoe-salmebog/061.jpg" class="facsimile-link inline">13r</a>). En
      del af disse ustrofiske sange findes også i 1529-salmebogen, men i begge kategorier er der
      kommet nye til, flest gendigtninger af Davidssalmer (hele fire i afsnittet med aftensangen fra
      Jylland, blad <a href="/static/facsimiles/malmoe-salmebog/209.jpg" class="facsimile-link inline">87r</a>-<a href="/static/facsimiles/malmoe-salmebog/219.jpg" class="facsimile-link inline">92r</a>).</p>
    <h2 id="Indledningerne">Indledningerne</h2>
    <p>Hver eneste salme i <em>Malmøsalmebogen</em> indledes med en overskrift og ofte en lidt
      længere præsentation. Typisk karakteriseres salmens indhold ret kort, fx "En Hymne aff Christi
      Fødzel" (blad <a href="/static/facsimiles/malmoe-salmebog/061.jpg" class="facsimile-link inline">13r</a>), undertiden med en lille anbefaling som "En merckelig
      ['bemærkelsesværdig'] Euangeliske vise/ vor salighedz vey anrørindis" (blad <a href="/static/facsimiles/malmoe-salmebog/039.jpg" class="facsimile-link inline">1r</a>).
      Enkelte gange præciseres det, at en salme er en alternativ version: "Den samme sang anderledis
      fordansket" (blad <a href="/static/facsimiles/malmoe-salmebog/173.jpg" class="facsimile-link inline">69r</a>). Hvor der er tale om en gendigtning af en
      Davidssalme, oplyses dens nummer i den hebraiske bibel og dens latinske begyndelsesord i den
      gængse oversættelse Vulgata, fx "Den Cxviii Psalm Co<em>n</em>fitemini domino quoniam bonus"
      (blad <a href="/static/facsimiles/malmoe-salmebog/211.jpg" class="facsimile-link inline">88r</a>). Den gamle latinske titel er også bevaret i overskrifterne over de liturgiske
      sange, fx "Agnus dei" (blad <a href="/static/facsimiles/malmoe-salmebog/110.jpg" class="facsimile-link inline">37v</a>). Om nogle salmer oplyses den melodi, de kan synges
      til: "Denne vise skal siungis met den thone som Capitan siungis met" (blad <a href="/static/facsimiles/malmoe-salmebog/221.jpg" class="facsimile-link inline">93r</a>).</p>
    <p>Alle disse oplysningstyper findes også i 1529-salmebogen, og indledningerne til de fælles
      salmer er næsten identiske i de to salmebøger. Introduktionerne til de nyoptagne salmer
      viderefører traditionen, og i nogle få tilfælde bringes oplysninger af nye typer, især
      vedrørende proveniens. Om Luthers "Esajas den profet monne det så gå" hedder det "Sanctus som
      siungis vdi Nørenberg ['Nürnberg']"(blad <a href="/static/facsimiles/malmoe-salmebog/108.jpg" class="facsimile-link inline">36v</a>). "Vi arme Adams børn alle" udpeges som "Salue regina
      Christelige foruent oc forbedret", hvortil der føjes en udførlig praktisk anvisning: "oc
      siungis disse fire sange ['strofer']/ før en Salue begyndis/ och emellem hwer sang ith werss
      aff Nw bede wi den Helligand/ som her effter følger" (blad <a href="/static/facsimiles/malmoe-salmebog/247.jpg" class="facsimile-link inline">106r</a>).
      Præcise forfatter- og oversætterangivelser er derimod uhyre sjældne. For en moderne
      betragtning er det nok mest påfaldende, at Luther slet ikke nævnes som ophav til de mange
      sange af ham, der er optaget i <em>Malmøsalmebogen</em>.</p>
    <p>Det ser ud til, at salme og indledning er overleveret som en enhed. I hvert fald gælder
      overensstemmelserne mellem 1533-trykket og Dietz' salmebogstillæg fra 1536 næsten altid både
      overskrifterne med eventuelle supplerende oplysninger og sangteksterne (jf. afsnittet <a href="#Indplacering-blandt-andre-salme-og-messebøger">Indplacering blandt andre salme- og
        messebøger</a>).</p>
    <h2 id="Sammenfattende-om-teksterne">Sammenfattende om teksterne</h2>

    <p>Sangteksterne i <em>Malmøsalmebogen</em> repræsenterer en lang tradition, fra de
      gammeltestamentlige salmer til helt nydigtede åndelige viser (se nærmere Widding
      1933,II:18-53). Langt de fleste er oversat efter de tidligste lutherske salmebøger på
      nedertysk eller højtysk, og der er adskillige Luthersalmer. Desuden er der enkelte
      oversættelser fra svensk, og en håndfuld salmer er originalt danske.</p>
    <p>For Christiern Pedersen har teksternes proveniens været ret uinteressant. Salmebogens formål
      var at forkynde den lutherske kristendomsopfattelse, og det havde konsekvenser for salmernes
      form. Budskabet skulle fremsættes enkelt, umiddelbart forståeligt og ikke pakkes ind i et
      særligt poetisk sprog. Det var Luthers eget ideal, og det blev fulgt (jf. Dahlerup
      2016:43-51). Ind imellem har det blomstrende billedsprog fra især Davidssalmerne dog fundet
      vej ind i salmebogen, fx i skildringen af den fromme mand:</p>
    <blockquote>
      <p>Han skyr hor oc all vrenhed/</p>
      <p>och vdi ecteskaff giffuer han sig/</p>
      <p>hans hwstru i hans huss vancker/</p>
      <p>som ith vintræ ald fult aff vinbær</p>
      <p>Hans børn side omkring hans bord</p>
      <p>han lærer dem ath tro Gudz ord/</p>
      <p>de ere som Olye planter/</p>
      <p>fra synd oc ondskaff han dem tucter</p>
      <p>(blad <a href="/static/facsimiles/malmoe-salmebog/245.jpg" class="facsimile-link inline">105r</a>, fra en gendigtning af Salme 128).</p>
    </blockquote>
    <p>De bibelske vendinger var blevet udnyttet i de åndelige viser på dansk længe før
      reformationen og kunne indgå i den lutherske salmesang, når man sørgede for at udrense de
      specifikt katolske begreber, som Luther vendte sig imod (se nærmere Møller 1923:XXI-XXVI).
      Selve den poetiske form med enderim, rytme og strofeformer var blevet udviklet i
      middelalderens digtning og anvendt også i dansksprogede digte. Så selvom den lutherske
      menighedssang betegner et nybrud, er den også en videreførelse af den middelalderlige danske
      poesi.</p>
    <p>Christiern Pedersens udgivelsesarbejde med <em>Malmøsalmebogen</em> har været omfattende,
      især hvad angår sproget. I efterskriften oplyser han, at han har "ma<em>n</em>gestedis
      forbedret da<em>n</em>sken" (blad <a href="/static/facsimiles/malmoe-salmebog/267.jpg" class="facsimile-link inline">† 4r</a>, jf. afsnittet <a href="#Efterskriften">Efterskriften</a>). For at demonstrere omfanget af hans sproglige revision følger her de to
      indledende strofer af Luthers gendigtning af Salme 130 fra Det gamle Testamente, først i
      1529-salmebogens form, dernæst i versionen fra 1533:</p>
    <p>Dietz' salmebog (1529):</p>
    <blockquote>
      <p>AFf diybsens nød rober ieg til teg/ <a href="../../../../../../C:/dsl-tei/html/dietz-salmebog-1529.html#sl-129">Psal.
        cxxix.</a></p>
      <p>Herre Gud wiltu meg høre.</p>
      <p>Thÿn naadzens ørhe wend tw til meg/</p>
      <p>mÿn røøst ieg nw framfører/</p>
      <p>Giffuer tw paa wor gierning acht/</p>
      <p>att heffne synden med thÿn macht/</p>
      <p>O Herre hwo kan thet taale?</p>
      <p>Hooss teg allene gielder naade oc gunst/ <a href="../../../../../../C:/dsl-tei/html/dietz-salmebog-1529.html#rom-8">Roma. viij</a></p>
      <p>til synden att forlade/</p>
      <p>nar wÿ teg nogen tÿd haffue mist</p>
      <p>wÿ wide oss ey att raade.</p>
      <p>For teg ingen seg røme kand/</p>
      <p>thÿ maa teg frycte alle mand/</p>
      <p>oc trøste thennom paa thÿn naade.</p>
      <p>(blad <a href="/dietz-salmebog-1529/9/6#156" class="facsimile-link-external inline">48r</a>).</p>
    </blockquote>
    <p><em>Malmøsalmebogen</em> (1533):</p>
    <blockquote>
      <p>AF hiertens nød rober ieg til dig/</p>
      <p>Herre Gud vilt du mig høre Psal cxxx</p>
      <p>Din naadens øren ve<em>n</em>t du till mig/</p>
      <p>min røst ieg nu framfører/</p>
      <p>Giffuer du paa vor gerning act/</p>
      <p>ath heffne synden met din mact</p>
      <p>O Herre hwo kan det taale</p>
      <p>Hoss dig all ene gelder naade oc gunst</p>
      <p>til synden ath forlade/</p>
      <p>naar wi dig nogen tid haffue mist/ Roma viii Ephe ii</p>
      <p>wi vide oss ey ath raade</p>
      <p>For dig sig ingen rose kand/</p>
      <p>thi maa dig frøcte alle mand/</p>
      <p>och trøste dem paa din naade</p>
      <p>(blad <a href="/static/facsimiles/malmoe-salmebog/154.jpg" class="facsimile-link inline">59v</a>-<a href="/static/facsimiles/malmoe-salmebog/155.jpg" class="facsimile-link inline">60r</a>).</p>
    </blockquote>
    <p>På ordniveau er indgrebene få: Førstelinjens "diybsens" ændres til "hiertens", "røme"
      ('berømme, rose') i femte vers af strofe 2 erstattes af "rose", og i samme vers byttes der om
      på "ingen seg", så ordlyden bliver "sig ingen". Den første ændring er udtryk for en lidt anden
      tolkning af Davidssalmen, hvis latinske indledningsord er "De profundis" 'fra dybderne';
      Pedersen har formentlig ønsket at fremhæve det personlige gudsforhold. Når han udskifter
      "røme", skyldes det utvivlsomt, at han har opfattet ordet som en germanisme (jf.
      Luthertekstens "rühmen"), og germanismer har han bevidst undgået i hele sit forfatterskab (jf.
      Skautrup 1947:216f). Ændringen af ordstillingen kan være affødt af et ønske om en bedre rytme,
      men det er ikke nogen generel bestræbelse. Da vi ikke kan være sikre på, at netop Dietz' tryk
      fra 1529 var Pedersens forlæg, bør det nævnes, at Messebogen fra 1529 (Mortensen 1529) i to af
      de tre passager har en tekst, der afviger fra både Dietz' og Pedersens: "dybhedszens" i første
      linje og "berøemme" i strofe 2. I begge tilfælde har Pedersens revision haft samme mål, uanset
      hvilken af de to former der har været hans udgangspunkt.</p>
    <p>En detalje, der viser en vis omhu i bearbejdelsen af det overleverede stof, er nummereringen
      af Davidssalmerne. Til stor forvirring for moderne læsere har den mest udbredte latinske
      bibeloversættelse, Vulgata, en inddeling af Salmernes Bog, der afviger fra den hebraiske bibel
      fra og med Salme 10; dermed bliver også nummereringen afvigende i de to traditioner.
      Christiern Pedersen indfører den hebraiske tælling i modsætning til de ældre og lidt yngre
      salme- og messebøger (jf. Andersen 1972:69f).</p>
    <p>I øvrigt vedrører den sproglige redigering stavningen, som ændres gennemgribende (jf.
      Skautrup 1947:175-177, 180-187). De vigtigste fornyelser er, at indledende <em>t-</em> og
        <em>th-</em> i småord erstattes <em>d-</em> ("teg" &gt; "dig" og "thÿn" &gt; din), at
      dobbelt vokal bortset fra <em>aa</em> forenkles ("røøst" &gt; "røst"), at brugen af <em>w</em>
      indskrænkes, både for konsonant ("wor" &gt; "vor") og vokal ("nw" &gt; "nu"). På alle disse
      punkter har Pedersens reform fået varig betydning for dansk retskrivning; andre af hans
      ændringer har vist sig mindre langtidsholdbare, men det står dog fast, at hans betydning på
      dette område er uovertruffen.</p>
    <p>Mens den ortografiske revision har sat sig dybe spor, også i flere af de efterfølgende
      salmebøger, har ændringerne af ordlyden ikke haft varig gennemslagskraft. Af de tre nævnte
      ændringer overtager Vingaards salmebog (1553) ganske vist "rose", men Thomissøns salmebog
      (1569) har "berømme".</p>
    <h1 id="Værkets-betydning">Værkets betydning</h1>

    <p>Salmebogen repræsenterer et stadium i Malmøs reformationshistorie, som i øvrigt er bevidnet
      af en række bevarede tryk. Traditionen før <em>Malmøsalmebogen</em> kender vi fra Ludwig
      Dietz' salmebog (1529), der genoptrykker et værk fra samme år (se indledningen til Ludwig
      Dietz' salmebog 1529/1536, afsnittet <a href="/dietz-salmebog-1529/titelblad?meta=introductions#Indplacering-blandt-andre-salme-og-messebøger/">Indplacering blandt andre salme- og messebøger</a>Indplacering blandt andre salme- og
      messebøger). Det er givet, at <em>Malmøsalmebogen</em> er dybt afhængig af et af
      1529-trykkene, men det er næppe muligt at afgøre hvilket.</p>
    <p>Til forgængernes stof føjede udgiveren, Christiern Pedersen, dels et kalendarium, dels flere
      grupper nye salmer, som han formentlig har samlet fra flere kilder. Dietz' salmebogstillæg fra
      1536, der indeholder næsten alle de nytilkomne salmer fra 1533, belyser den videre
      Malmøtradition. For den har Pedersens værk øjensynlig ikke haft nogen betydning. De to tryks
      fælles salmer bringes i forskellig orden og i forskellige redaktioner. Først i Vingaards
      salmebog (1553) kan vi iagttage en indflydelse fra <em>Malmøsalmebogen</em>, der har været den
      vigtigste kilde for den københavnske bogtrykker. Ad den vej har Pedersens salmebog sat sig
      spor i den danske salmetradition.</p>
    <h1 id="Netudgaven">Netudgaven</h1>

    <p>Den digitale udgave bygger dels på faksimilen i <em>Malmø-salmebogen 1533.
        Faksimiledition</em>, udg. af John Kroon. Malmø: AB Malmö Ljustryckanstalt · Dansk-Skånsk
      Förening 1967, dels på de digitale faksimiler af det eneste bevarede komplette eksemplar, som
      tilhører Nasjonalbiblioteket i Oslo. De er fremstillet af Nasjonalbiblioteket og generøst
      stillet til rådighed for <em>Danske reformationssalmer</em>.</p>
    <p>Se endvidere <a href="https://salmer.dsl.dk/guidelines">Vejledning</a>.</p>
    <h1 id="Litteratur">Litteratur</h1>

    <p>Merete Geert Andersen, "Kalendarierne i vore ældste danske salmebøger", i <em>Hymnologiske
        Meddelelser</em>, årg. 5, 1976, s. 101-127.</p>
    <p>Niels Knud Andersen, Efterskrift, i <em>Ludwig Dietz' Salmebog 1536</em>, udg. af Niels Knud
      Andersen. København: Universitets-Jubilæets danske Samfund · Akademisk Forlag, 1972, s.
      5-116.</p>
    <p>Niels Knud Andersen, "En Ny Psalmebog 1553", i <em>En Ny Psalmebog 1553</em> I-II. København:
      Universitets-Jubilæets danske Samfund · Akademisk Forlag, 1983, bind II: 7-251.</p>
    <p>Peter Balslev-Clausen, "Forordene i reformationstidens danske salmebøger", i <em>Hymnologiske
        Meddelelser</em>, årg. 33, nr. 4, 2004, s. 245-281.</p>
    <p>Pil Dahlerup, <em>Reformationslitteratur</em>. København: U Press, 2016.</p>
    <p>Erik Dal, "Efterskrift", i <em>Hans Thomissøns Salmebog. 3. faksimileudgave</em>, udgivet af
      Samfundet dansk Kirkesang. Herning: Poul Kristensen, 1997.</p>
    <p>Ludwig Dietz (udg.), <em>Een ny ha</em>n<em>dbog med Psalmer oc aandelige lofsange</em>.
      Rostock: Ludwig Dietz, 1529.</p>
    <p>Krister Gierow, <em>Studier kring Malmø-bogen</em>. Malmö: Allhem, 1979.</p>
    <p>Niels Jespersen, <em>GRADVAL. En Almindelig Sangbog</em>. København: Lorenz Benedicht,
      1573.</p>
    <p>Anders Malling, "Efterskrift" i <em>Malmø-salmebogen 1533. Faksimiledition</em>, udg. af John
      Kroon. Malmø: AB Malmö Ljustryckanstalt · Dansk-Skånsk Förening 1967, s. 287-335.</p>
    <p>Anders Malling, <em>Dansk Salmehistorie bind VIII. Salmebøgerne</em>. København: J.H.
      Schultz, 1978.</p>
    <p>[Malmøsalmebogen], [udg. af Christiern Pedersen]. Malmø: [Joh. Hoochstraten], 1533.</p>
    <p>Claus Mortensen, <em>Th</em>et <em>cristelighe mesßeembedhe</em>. Malmø: Oluf Ulricksøn,
      1529.</p>
    <p>Niels Møller, <em>Salmesprog og Salmetyper. En psykologisk Undersøgelse af
        Reformationsaarhundredets danske Menighedssang til og med Hans Thomissøns Salmebog</em>.
      København: M.P. Madsen, 1923.</p>
    <p>Lauritz Nielsen, <em>Dansk Bibliografi 1482-1600</em>, 2. udgave med supplementsbind ved Erik
      Dal. København: Det kongelige Bibliotek · Det danske Sprog- og Litteraturselskab · C.A.
      Reitzel 1996 (1. udgave af bind I-II 1919-1933).</p>
    <p><em>Nogle nye Psalmer oc Lofsange</em>. Rostock: Ludwig Dietz, 1536.</p>
    <p>Peter Skautrup, <em>Det danske sprogs Historie. Andet bind. Fra unionsbrevet til Danske
        Lov</em>. København: Det danske Sprog- og Litteraturselskab · Gyldendal 1947 (fotografisk
      genoptryk 1968).</p>
    <p>Hans Thomissøn, <em>Den danske Psalmebog</em>. København: Lorenz Benedicht, 1569.</p>
    <p>S. Widding, <em>Dansk Messe, Tide- og Psalmesang 1528-1573</em>, I-II. København: Levin &amp;
      Munksgaard, 1933.</p>
    <p>Hans Vingaard, <em>En Ny Psalmebog</em>. København: Hans Vingaard, 1553.</p>
  </div>
</div>