<div>
  <meta charset="utf-8"/>
  <div class="introduction">
    <p>af <span class="author">Bjarke Moe og Marita Akhøj Nielsen</span></p>

    <div class="toc">

      <h1>Indhold</h1>
      <ul>
        <li>
          <a href="#kort-om">Kort om En Ny Psalmebog 1553</a>
        </li>
        <li>
          <a href="#teologiske-baggrund">Den teologiske baggrund</a>
        </li>
        <li>
          <a href="#liturgihistoriske-baggrund">Den liturgihistoriske baggrund</a>
        </li>
        <ul>
          <li>
            <a href="#messeordningen">Messeordningen i salmebogen 1553</a>
          </li>
        </ul>
        <li>
          <a href="#indplacering">Indplacering blandt andre salme- og messebøger</a>
        </li>
        <li>
          <a href="#værkets-indhold">Værkets indhold</a>
        </li>
        <ul>
          <li>
            <a href="#oversigt">Oversigt</a>
          </li>
          <li>
            <a href="#kalendariet">Kalendariet</a>
          </li>
          <li>
            <a href="#fortalen">Fortalen</a>
          </li>
          <li>
            <a href="#ordningen-af-salmerne">Ordningen af salmerne</a>
          </li>
          <li>
            <a href="#registret">Registret</a>
          </li>
          <li>
            <a href="#kolofonen">Kolofonen</a>
          </li>
          <li>
            <a href="#illustrationerne">Illustrationerne</a>
          </li>
          <li>
            <a href="#noderne">Noderne</a>
          </li>
          <li>
            <a href="#musikken">Musikken</a>
          </li>
          <li>
            <a href="#teksterne">Teksterne</a>
          </li>
          <li>
            <a href="#indledningerne">Indledningerne</a>
          </li>
          <li>
            <a href="#sammenfattende-om-teksterne">Sammenfattende om teksterne</a>
          </li>

        </ul>
        <li>
          <a href="#værkets-betydning">Værkets betydning</a>
        </li>
        <li>
          <a href="#netudgaven">Netudgaven</a>
        </li>
        <li>
          <a href="#litteratur">Litteratur</a>
        </li>
      </ul>
    </div>

  </div>
  <div class="chapter">
    <h1 id="kort-om">Kort om <em>En Ny Psalmebog</em> 1553</h1>
    <p>Af Bjarke Moe og Marita Akhøj Nielsen</p>

    <p>I 1553 udgav den københavnske bogtrykker Hans Vingaard en salmebog med den lange, men også
      forjættende titel</p>
    <blockquote>
      <p>
        <em>En Ny Psalmebog medt flere Psalmer oc Christelige oc Aandelige lofsang met Collecter og
          Bøner som icke ere tillforne Prentet i de andre Psalmebøger/ vddragne aff den Hellige
          scrifft Oc met en Euig Kalendarium ath finde naar Ny tendis i huer Maanet met sine taffler
          til alle Rørlige fester Gud til loff oc ære alle Christne Menniske til nytte och
          gaffn.</em>
      </p>
    </blockquote>
    <p>Det er jo en hel indholdsfortegnelse, som nok kunne lokke købere til den kompakte lille bog
      med det brogede og nyttige indhold. På et enkelt punkt lover titlen mere, end bogen holder:
      Der er tale om et genoptryk, ikke om en ny bog. Og værkets forhistorie er kompliceret. Takket
      være kirkehistorikeren Niels Knud Andersens grundige undersøgelser (1983) er det blevet muligt
      at forstå bogens karakter og plads i den danske salme- og liturgihistorie.</p>
    <p>Vingaards salmebog er sammensat af flere dele. De første mange sider, ca. 340, bygger på
        <em>Malmøsalmebogen</em> fra 1533 med enkelte nye salmer, som dog ikke er meget yngre.
      Blandt nyhederne er to latinske tekster ‒ et brud med de ældre trykte salmebøgers rent
      dansksprogede sangsamlinger. Sandsynligvis har Vingaard trykt denne del af bogen første gang i
      midten af 1530'erne. Allerede få år senere, i tiden 1538-43, har der været behov for en ny
      udgave, som har fået et tillæg med hidtil utrykte salmer. Kort efter har der været basis for
      endnu en ny udgave, som har fået yderligere et tillæg med nye sange, og et afsnit med latinske
      tekster er også kommet til. Værket kan have nået sit endelige omfang i 1544, det år, da Hans
      Tausen ifølge Hans Thomissøn lod "den danske Psalmebog vdprentis forbedrit" (fortalen i
        <em>Den danske Psalmebog</em> (1569) blad <a href="/thomissoen_1569/front/5#052" class="facsimile-link-external inline">d 2v</a>). Den omtale har betydet, at Vingaards bog
      længe gik under navnet "Tausens salmebog". Det er en misvisende betegnelse, fordi kun en lille
      del af værket, det andet tillæg, har forbindelse til Tausen. Derfor omtales bogen i den nyere
      litteratur som Vingaards salmebog.</p>
    <p>Vingaards salmebog repræsenterer Malmøtraditionen helt tilbage til 1529, men også de følgende
      års udvikling. Det er en brydningstid, der afspejles i Vingaards tryk. Tillæggene er de ældste
      samlinger fra den lutherske statskirkes tid, og her står de side om side med tekster, der er i
      direkte modstrid med loven, <em>Kirkeordinansen</em> (1537/1539). Det giver Vingaards salmebog
      en helt særlig position i den dansk-norske historie.</p>
    <h1 id="teologisk-baggrund">Den teologiske baggrund</h1>
    <p>I fortalen til læseren fremlægges den bibelske baggrund for at synge og læse salmer og
      lovsange. Der gives adskillige eksempler på gudvelbehagelig lovsang både fra Det gamle og Det
      nye Testamente (blad <a href="/static/facsimiles/vingaard_1553/0004R.jpg" class="facsimile-link inline">A 1r</a>-<a href="/static/facsimiles/vingaard_1553/0006R.jpg" class="facsimile-link inline">A 2r</a>). Disse forbilleder bør samtidens kristne følge i
      taknemmelighed over at være frelst fra den store vildfarelse, de før var i, og Paulus har selv
      opfordret menighederne til salmesang. Det er baggrunden for, at der i salmebogen er "mange
      sammen sette aff dem", altså samlet et stort antal (blad <a href="/static/facsimiles/vingaard_1553/0006R.jpg" class="facsimile-link inline">A 2r</a>).
      De er "stadfeste met den hellige scrifft", siges det videre som en garanti for deres
      teologiske kvalitet. Salmebogens formål er at fremme "Gudz Ord oc Euangelium" og fordrive de
      "løsactige slemme Bole viser ['horeviser'] som ære en aarsage til megen Synd". I stedet skal
      børn og unge vænnes til salmer og åndelige viser, som er "en begyndelse til all Ære oc
      Hellighed" (blad <a href="/static/facsimiles/vingaard_1553/0006R.jpg" class="facsimile-link inline">A 2r</a>).</p>
    <p>Uden at det nævnes i Vingaards salmebog har fortalen den højst tænkelige autoritet: Den
      bygger på Luthers berømte indledning til Johann Walters <em>Geystliche gesangk buchleyn</em>
      (Wittenberg 1524), se nærmere Balslev-Clausen 2004 og afsnittet <a href="#fortalen">Fortalen</a>.</p>
    <h1 id="liturgihistoriske-baggrund">Den liturgihistoriske baggrund</h1>
    <p>De prædikanter, der kæmpede for at gennemføre Luthers reformation i Danmark, måtte meget
      tidligt i deres virke skabe en evangelisk gudstjeneste. For dem var det naturlige udgangspunkt
      den katolske kirkes messe, som de var dybt fortrolige med – ligesom hele den øvrige befolkning
      var det. Store dele af messen var fuldt acceptable også for lutheranere, men den måtte
      nødvendigvis ændres på de punkter, Luther havde kritiseret som decideret ubibelske.</p>
    <p>Det var først og fremmest nadverritualet, der skulle reformeres. I datidens gængse katolske
      opfattelse var nadveren et offer, som præsten frembar til Gud for at formilde ham, ganske som
      Jesus havde gjort ved sin død på korset. Den store betydning, der på den måde blev tillagt
      præstens handling, stred afgørende imod Luthers overbevisning om, at mennesket ikke kan gøre
      sig fortjent til frelsen. Mennesket er så gennemsyret af synd, at kun Guds nåde kan frelse en,
      hvis man tror på hans tilgivelse. Ved sin død på korset overtog Jesus menneskets synd og
      åbnede dermed vejen til Guds kærlighed. Den begivenhed skal nadveren aktualisere, så de
      kristne oplever fællesskabet med Gud og med hinanden.</p>
    <p>Luthers kritik af den katolske kirkes fokus på gejstligheden som formidler mellem Gud og den
      troende havde videre konsekvenser. Efter hans opfattelse kan principielt alle lære Gud at
      kende gennem hans ord i Bibelen, som selvfølgelig skal oversættes til et sprog, alle kan
      forstå. Nu er bibelteksten ikke alle vegne klart gennemskuelig, og den kan forekomme fjern fra
      en senere tid. Derfor er der brug for, at veluddannede prædikanter forklarer bibelteksten og
      viser dens aktualitet. Men prædikantens rolle er beskeden, og hele menigheden skal tage aktivt
      del i gudstjenesten. Af praktiske grunde må man sætte nogle rammer, så det ikke ender i kaos.
      Menighedssangen er Luthers svar på disse fordringer.</p>
    <p>Luther udarbejdede selv forskrifter for gudstjenesten i <em>Formula Missae</em> (1523) og
        <em>Deutsche Messe</em> (1526), og sammen med en kreds af ligesindede skrev han adskillige
      salmer. Med dem som udgangspunkt udkom der en række messehåndbøger og salmebøger forskellige
      steder i Tyskland. De blev forbilleder for de danske prædikanters arbejde med at udforme en
      evangelisk dansk gudstjeneste med menighedssang som et centralt element.</p>
    <p>De ældste bevarede danske kilder stammer fra sidste del af 1520'rne. Som en følge af
      menighedssangens centrale position er der en glidende overgang mellem salmebøger og
      beskrivelser af gudstjenesten, gerne betegnet som messebøger. Messebøgerne indeholder ud over
      forskrifterne for gudstjenesten også salmer, og salmebøgerne har ikke kun menighedssange, men
      også en beskrivelse af gudstjenestens forløb. Bedst kender vi gudstjenesten i Malmø, som var
      centrum for reformationen i det østlige Danmark og er beskrevet i flere bevarede kilder.</p>
    <h2 id="messeordningen">Messeordningen i salmebogen 1553</h2>
    <p>Vingaards salmebog indeholder en gennemgang af, hvordan en protestantisk messe skal forrettes
      (blad <a href="/static/facsimiles/vingaard_1553/0259L.jpg" class="facsimile-link inline">96
        IIv</a>-<a href="/static/facsimiles/vingaard_1553/0308R.jpg" class="facsimile-link inline">121r</a>). Overskrifterne til de enkelte elementer er i vidt omfang de gamle latinske eller
      græske betegnelser, som det er nyttigt at kende, fordi de er faste betegnelser for de
      liturgiske led, også i vor tid. De forklares ganske kort i den følgende oversigt:</p>
    <ul>
      <li>
        <p>Adjutorium nostrum in nomine domini ('vores hjælp i Herrens navn'): bøn</p>
      </li>
      <li>
        <p>Confiteor ('jeg bekender'): syndsbekendelse</p>
      </li>
      <li>
        <p>Afløsning: syndstilgivelse</p>
      </li>
      <li>
        <p>Indgangssalme: "Af dybsens nød råber jeg til dig"</p>
      </li>
      <li>
        <p>Kyrie eleison ('Herre, forbarm dig'): tre salmer, "Kyrie Gud Fader alsomhøjeste trøst"
          (uden angivelse af særlige lejligheder), "Kyrie Gud Fader af Himmerig" (til jul) og "Kyrie
          Gud Fader forbarm dig over os" (til påske)</p>
      </li>
      <li>
        <p>Gloria in excelsis Deo ('ære være Gud i det høje'): tre salmer (uden angivelse af særlige
          lejligheder), "Gloria ære og pris være Gud i det højeste", "Aleneste Gud i Himmerig" og
          "Alene Gud i det højeste være ære"</p>
      </li>
      <li>
        <p>Herren være med jer: præstens hilsen og menighedens svar</p>
      </li>
      <li>
        <p>Collecta ('fællesbøn'): bøn, som læses af præsten; to forskellige bønner er aftrykt</p>
      </li>
      <li>
        <p>Epistel ('brev'): afsnit af apostelbrev fra Det nye Testamente; Første Korintherbrev
          kapitel 11 er aftrykt</p>
      </li>
      <li>
        <p>Halleluja ('pris Gud'): salmen "Halleluja. Gladelig ville vi halleluja sjunge"</p>
      </li>
      <li>
        <p>Sekvens ('følge'): en af ni bestemte vekselsange eller salmer, som tilsammen dækker
          kirkeåret</p>
      </li>
      <li>
        <p>Evangelium ('godt budskab'): afsnit af et af de fire evangelier eller Apostlenes
          Gerninger i Det nye Testamente; Johannesevangeliet kapitel 6 er aftrykt; den meget lange
          evangelietekst er to steder hen imod slutningen brudt op af ordet "Diuisio" ('inddeling'),
          der angiver et ophold, som i messesangen kunne markeres med en særlig melodisk vending</p>
      </li>
      <li>
        <p>Credo ('jeg tror'): tre salmer er aftrykt (uden angivelse af særlige lejligheder): "Vi
          tro allesammen på en Gud, himmels skaber og jordens", "Vi tro på almægtigste Gud" (med
          overskriften "Det danske patrem [Fader]" efter trosbekendelsens første led) og "Vi tro
          allesammen på en Gud, som himmel og jord skabte"</p>
      </li>
      <li>
        <p>[Salme før prædikenen: "Nu bede vi den Helligånd"; ikke nævnt i messeordningen, men som
          obligatorisk salme før prædikenen i indledning til teksten, blad <a href="/static/facsimiles/vingaard_1553/0123L.jpg" class="facsimile-link inline">39v</a>]</p>
      </li>
      <li>
        <p>[Prædiken: ikke nævnt, men fast placeret her i gudstjenesten]</p>
      </li>
      <li>
        <p>Fadervor med udlæggelse: forklaring af indholdet i den bøn, Jesus lærte sine disciple
          (gengivet i Mattæusevangeliet 6,7-13)</p>
      </li>
      <li>
        <p>Trosbekendelse med skriftemål: trosbekendelse, som fører over i syndsbekendelse</p>
      </li>
      <li>
        <p>Afløsning: syndstilgivelse</p>
      </li>
      <li>
        <p>Kirkebøn: bøn for kirken, myndighederne, alle mennesker</p>
      </li>
      <li>
        <p>Nadverformaning: formaning til nadvergæsterne</p>
      </li>
      <li>
        <p>Herren være med jer: præstens hilsen og menighedens svar</p>
      </li>
      <li>
        <p>Sursum corda ('hjerterne op'): opfordring til andagt</p>
      </li>
      <li>
        <p>Gratias agamus domino ('lad os takke Herren'): takkebøn</p>
      </li>
      <li>
        <p>Sanctus ('hellig'): fire salmer, "Hellig, hellig, hellig er du, Herre Gud Zebaot", "Det
          hændte sig Esajas profet" (til højtiderne), "Esajas den profet monne det så gå" og "Hellig
          er Gud Fader"</p>
      </li>
      <li>
        <p>Det rette messeembede: indledning til nadverritualet</p>
      </li>
      <li>
        <p>Nadverritualet med indstiftelsesordene, dvs. Jesu ord ved nadveren (gengivet fire steder
          i Det nye Testamente)</p>
      </li>
      <li>
        <p>Tibi laus ('ære være dig'): salmen "Dig være lov og pris, o Herre Krist", som synges
          under nadverritualet</p>
      </li>
      <li>
        <p>Herrens fred være med jer: præstens hilsen og menighedens svar</p>
      </li>
      <li>
        <p>Agnus dei ('Guds lam'): prosaoversættelsen "O Guds lam som borttager alle verdens synder"
          og salmen "O Guds lam uskyldig"</p>
      </li>
      <li>
        <p>Formaning til nadvergæsterne</p>
      </li>
      <li>
        <p>Nadveruddeling</p>
      </li>
      <li>
        <p>Salme under nadveruddelingen: "Jesus Kristus er vor salighed"</p>
      </li>
      <li>
        <p>Communio ('fællesskab'): salmen "Gud være lovet og benedidet"</p>
      </li>
      <li>
        <p>Herren være med jer: præstens hilsen og menighedens svar</p>
      </li>
      <li>
        <p>Kollekt ('fællesbøn'): takkebøn</p>
      </li>
      <li>
        <p>Herren være med jer: præstens hilsen og menighedens svar</p>
      </li>
      <li>
        <p>Velsignelse: Arons velsignelse i Det gamle Testamente 4. Mosebog 6,24-26 (den
          "aronitiske" velsignelse), som fremsiges af præsten</p>
      </li>
    </ul>
    <p>Beskrivelsen af messen er ikke tænkt som et fast ritual, der skal følges; fx er det næppe
      forekommet, at der i én og samme gudstjeneste har været syndsbekendelse og tilgivelse to
      gange, både ved begyndelsen og inden altergangen. Snarere skal messeafsnittet læses som en
      række forslag med alternative muligheder, både for placeringen af enkelte led (fx kirkebønnen,
      blad <a href="/static/facsimiles/vingaard_1553/0209R.jpg" class="facsimile-link inline">112r</a>) og for salmevalg (fx de tre Gloria-salmer, blad <a href="/static/facsimiles/vingaard_1553/0264R.jpg" class="facsimile-link inline">99
        IIr</a>-<a href="/static/facsimiles/vingaard_1553/0268R.jpg" class="facsimile-link inline">101r</a>).</p>
    <p>Omkring halvdelen af overskrifterne til de enkelte led i messeordningen er latinske eller
      græske. De skal forstås som signaler til præsten, der altså forudsættes at være hjemme i den
      latinske messe, så overskrifterne har kunnet fungere som hjælp til den korrekte gennemførelse
      af gudstjenesten. Derimod er de tekster, der skulle synges, messes eller fremsiges, på dansk,
      selvfølgelig med indarbejdede fremmedord som <em>amen</em>, <em>halleluja</em>, <em>kyrie</em>
      og <em>gloria</em> ‒ og med undtagelse af fire af sekvenserne, der er vekselsange med
      skiftevis latinsk og dansk tekst.</p>
    <p>Gudstjeneste på modersmålet var en mærkesag for de danske reformatorer, der ønskede at
      inddrage hele menigheden som aktive deltagere i messen. Det skete i form af små dialoger med
      præsten og især som fælles salmesang. Messeordningen foreskriver ikke mindre end 11
      menighedssalmer med alternative muligheder til halvdelen. Hertil kommer "Nu bede vi den
      Helligånd", som ikke er nævnt i messeordningen, men findes i hovedafsnittet med salmer, hvor
      det hedder: "Denne samme Sang/ siungis altid i den Christelige forsamling fore ['før']
      Predicken" (blad <a href="/static/facsimiles/vingaard_1553/0123L.jpg" class="facsimile-link inline">39v</a>). Rimeligvis har det også været tanken, at
      gudstjenesten skulle afsluttes med en salme, som bare ikke er nævnt, fordi der var frit valg
      mellem adskillige passende sange. Hovedparten af de resterende led har sandsynligvis været
      messet, så alene prædikenen har været helt uden musik.</p>
    <p>Messeordningen indledes med overskriften "HEr effter følger det hellige Euangeliske Messe
      embede/ met nogre skøne formaninger til Folckit/ Paa det ny Corrigeret oc forbedret M. D.
      Liii" (blad <a href="/static/facsimiles/vingaard_1553/0259L.jpg" class="facsimile-link inline">96 IIv</a>). Imidlertid afspejler messeordningen ikke liturgien i 1553. Niels Knud
      Andersens grundige undersøgelse af værket har godtgjort, at afsnittets umiddelbare forlæg er
        <em>Malmøsalmebogen</em> fra 1533 (Andersen 1983:107-40). Her gengives gudstjenestens form,
      som den blev udformet i Malmø i slutningen af 1520'erne. Malmømessen, som den kaldes, er vel
      bevidnet, både i messebøger (Mortensen 1529, Ulricksøn 1535) og salmebøger (Dietz 1529,
        <em>Malmøsalmebogen</em> 1533). 1553-salmebogen har som lovet i overskriften revideret og
      især udvidet den gamle gudstjeneste med flere salmer og bønner. Årstallet 1553 er identisk med
      udgivelsesåret for hele bogen, og det afspejler datidens almindelige bogtrykkerpraksis, at kun
      det aktuelle trykkeår angives, derimod ikke det år, hvor en (revideret) udgave udkom for
      første gang (Andersen 1983:19, 107-9).</p>
    <p>Den mest omfattende udvidelse af Malmømessen er de ni sekvenser mellem Halleluja-salmen og
      evangeliet. Afsnittet er påfaldende i flere henseender. Med sekvens menes sædvanligvis en
      vekselsang, gerne med skiftevis latinsk og dansk tekst, som det gælder fire af de omtalte ni
      sekvenser, men de øvrige fem er almindelige danske menighedssalmer. Ni sekvenser er mange; i
      den lutherske statskirkes grundlov, <em>Kirkeordinansen</em> fra 1537 og 1539, tillades kun
      fem, nemlig til de tre hovedhøjtider og til to specifikke helgendage (St. Hans og Maria
      Magdalena). De ni sekvenser i 1553-salmebogen dækker tilsammen hele kirkeåret og regner
      øjensynlig med flere helgendage, jf. indledningen til den sidste sekvens, hvor det hedder, at
      den kan synges "Alle andre Helgens Dage" (blad <a href="/static/facsimiles/vingaard_1553/0275L.jpg" class="facsimile-link inline">104v</a>).
      Sekvenserne er messeordningens mest iøjnefaldende brud på <em>Kirkeordinansen</em>s
      bestemmelser, men ikke det eneste; den indledende syndsbekendelse er et andet eksempel.</p>
    <p>Disse alvorlige afvigelser fra gældende lov er afgørende for dateringen af førsteudgaven af
      salmebogen ‒ eller i hvert fald dens messeordning. Den må ligge før <em>Kirkeordinansen</em>
      og naturligvis efter <em>Malmøsalmebogen</em>, altså engang i perioden 1533-37. Det indebærer,
      at førstetrykket af gudstjenesteafsnittet ikke kan have været en del af Hans Tausens salmebog
      fra 1544, som omtales i Hans Thomissøns fortale til <em>Den danske Psalmebog</em> (1569). I et
      vigtigt afsnit giver Thomissøn her en oversigt over den tidligste lutherske salmedigtning i
      Danmark (blad <a href="/thomissoen_1569/front/5#051" class="facsimile-link-external inline">d
        2r</a>-<a href="/thomissoen_1569/front/5#052" class="facsimile-link-external inline">d
        2v</a>, jf. om den første messebog blad <a href="/thomissoen_1569/back/1#801" class="facsimile-link-external inline">Aaa 6r</a>). Om Tausen oplyses det: "Oc loed hand den
      danske Psalmebog vdprentis forbedrit/ i det Aar <em>etc</em>. 1544". Thomissøn omtaler ingen
      salmebog mellem 1544 og sin egen. På den baggrund har man formodet, at Tausen udgav en
      salmebog i 1544, som skulle foreligge genoptrykt i det værk, Hans Vingaard udsendte i 1553
      (Andersen 1983:14-18). I hvert fald for messeordningens vedkommende må den opfattelse afvises
      (jf. Andersen 1983:138-40).</p>
    <p>Umiddelbart efter gudstjenestens sidste led, velsignelsen, følger et nyt afsnit med
      overskriften "Her effter følger alle Søndagers oc Høytiders retskaffne Collecter oc bøner/ Som
      læsis i den hellige Kircke det gantske Aar om kring/ Met mange andre flere atskillige
      ['forskellige'] deylige Bøner. M. D. Liii" (blad <a href="/static/facsimiles/vingaard_1553/0309L.jpg" class="facsimile-link inline">121v</a>, se
      nærmere Andersen 1983:140-60). Om dateringen gælder det samme som ved messeordningen: 1553
      angiver udgivelsesåret for hele bogen, men siger intet om førsteudgaven, hvis trykkeår snarest
      har ligget mellem 1533 og 1537. Ligesom messeordningen indeholder kollektafsnittet nemlig
      flere helgendage, end <em>Kirkeordinansen</em> tillader, bl.a. "S. Laurentz dag" (blad <a href="/static/facsimiles/vingaard_1553/0342R.jpg" class="facsimile-link inline">138r</a>).
      Kollekterne er oversættelser af de gamle katolske bønner i de senmiddelalderlige missaler
      (messebøger), som dog er tilpasset den lutherske teologi, så fx helgenpåkaldelser er undgået.
      Bearbejdelsens mål fremgår fint af kommentaren til den sidste kollekt, som, hedder det, kan
      læses om en række navngivne helgener "oc andre hues Collecter icke aldelis rette ere i Messe
      bogen" (blad <a href="/static/facsimiles/vingaard_1553/0344R.jpg" class="facsimile-link inline">139r</a>) ‒ altså bønner, der ikke er helt (teologisk)
      korrekte i den katolske messebog. I deres helhed afspejler salmebogens kollekter en tidlig
      fase i den lutherske gudstjeneste, hvor man oversatte de liturgiske tekster i den katolske
      messe, medmindre de stred imod den lutherske teologi. I den messebog, som Frands Vormordsen
      udgav i 1539, bygger kollektrækken ifølge Niels Knud Andersens undersøgelse på
      1553-salmebogens afsnit (1983:149f). Efter den sidste kollekt følger ‒ tilsyneladende
      umotiveret ‒ et enkelt salmevers, "Benåde os, o Herre Gud", som skal synges for "fred oc
      beskermelse" (blad <a href="/static/facsimiles/vingaard_1553/0344R.jpg" class="facsimile-link inline">139r</a>).</p>
    <p>Overskriften inden kollekterne lover foruden kollekter også forskellige andre "deylige Bøner"
      (blad <a href="/static/facsimiles/vingaard_1553/0309L.jpg" class="facsimile-link inline">121v</a>). Imidlertid indeholder kollektafsnittet ikke andet end netop fællesbønnerne til
      gudstjenesten, men de øvrige bønner kommer senere i bogen med indledningen "Her effter følger
      nogle deylige oc trøstelige Bøner/ Aff huilke ith Menniske maa opueckis at ihukomme Gudz store
      naade och barmhiertighed" (blad <a href="/static/facsimiles/vingaard_1553/0367L.jpg" class="facsimile-link inline">150v</a>). Imellem de to afsnit med bønner er der indskudt 11
      salmer, som angiveligt ikke har været trykt tidligere (blad <a href="/static/facsimiles/vingaard_1553/0344R.jpg" class="facsimile-link inline">139r</a>-<a href="/static/facsimiles/vingaard_1553/0367L.jpg" class="facsimile-link inline">150v</a>, se
      afsnittet <a href="#indplacering">Indplacering blandt andre salme- og messebøger</a>).
      Baggrunden for denne opsplitning af salmebogens bønner er klarlagt af Niels Knud Andersen
      (1983:150-55): Førsteudgaven af hele bogen sluttede med bønnerne, men siden blev der tilføjet
      nogle nye salmer, som blev indplaceret mellem messeordningen inkl. kollekterne og de øvrige
      bønner. Det lille vers, "Benåde os, o Herre Gud", har dannet afslutningen på førsteudgaven og
      er blevet stående som en reminiscens af dens struktur.</p>
    <h1 id="indplacering">Indplacering blandt andre salme- og messebøger</h1>
    <p>I den tidlige lutherske salmebogshistorie er det karakteristisk, at nye værker har overtaget
      indholdet fra de tidligere og har suppleret med senere tilkomne salmer og sange. Typisk har
      udgiveren haft et eller to forlæg, hvis salmebestand han har udvidet med tillæg i slutningen
      af bogen. Hans Vingaards salmebog viderefører denne praksis samtidig med, at stoffet i det
      store salmeafsnit (blad <a href="/static/facsimiles/vingaard_1553/0047L.jpg" class="facsimile-link inline">2v</a>-<a href="/static/facsimiles/vingaard_1553/0261L.jpg" class="facsimile-link inline">97 IIv</a>) omordnes. Af den grund kan den historiske
      udvikling ret enkelt aflæses i bogens overordnede struktur.</p>
    <p>Det vigtigste forlæg for 1553-salmebogen er <em>Malmøsalmebogen</em> fra 1533. Fra den har
      Vingaards bog hentet stof til de første fire hovedafsnit: kalendariet (se afsnittet <a href="#kalendariet">Kalendariet</a>), fortalen til læseren (se afsnittet <a href="#fortalen">Fortalen</a>), det omfattende afsnit med salmer (se afsnittet <a href="#sammenfattende-om-teksterne">Sammenfattende om teksterne</a>) og messeordningen inkl.
      kollekter og andre bønner (se afsnittet <a href="#messeordningen">Messeordningen i salmebogen
        1553</a>). Under ét må disse afsnit opfattes som bogens "grundstamme", med Niels Knud
      Andersens betegnelse (1983:19, 160-66), idet den tabte førsteudgave af værket må have omfattet
      disse dele. Bortset fra fortalen er der redigeret i materialet fra 1533, både i den enkelte
      salme og i ordningen af salmerne, ligesom der er tilføjet 26 nye salmer. Der er benyttet flere
      supplerende kilder, både tyske og danske, hvoraf ingen er yngre end 1533.</p>
    <p>Med Niels Knud Andersens undersøgelse af Vingaards værk fremstår grundstammen (blad <a href="/static/facsimiles/vingaard_1553/0006R.jpg" class="facsimile-link inline">A 2r</a>-<a href="/static/facsimiles/vingaard_1553/0344R.jpg" class="facsimile-link inline">139r</a>)
      som et led i Malmø-traditionen, der er kendt helt tilbage til 1529 (Dietz' salmebog og
      Mortensens messebog). Undersøgelsen munder ud i en datering til af grundstammens førsteudgave
      til midten af 1530'erne. Det udelukker en identifikation med den forbedrede salmebog, som Hans
      Tausen ifølge Thomissøns fortale til <em>Den danske Psalmebog</em> lod udgive i 1544 (jf.
      afsnittet <a href="#messeordningen">Messeordningen i salmebogen 1553</a>). Grundstammen vidner
      ikke om nogen meget omhyggelig redigering ‒ der er tale om en typisk "boghandlersalmebog", som
      er udgivet på Hans Vingaards initiativ (Andersen 1983:162).</p>
    <p>Efter salmebogens grundstamme følger tre tillæg med salmer. Det første indledes af
      overskriften "Disse Aandelige viser och Lofsange som her effter følge/ vore aldri Prentede i
      Danmarck tilffornne" (blad <a href="/static/facsimiles/vingaard_1553/0344R.jpg" class="facsimile-link inline">139r</a>). Tillægget indeholder 11 salmer (jf. Andersen
      1983:167-86), otte oversat fra tysk og tre formentlig af dansk oprindelse. For de tyske
      tekster kan proveniensen ret sikkert bestemmes til en nedertysk salmebog fra 1538, mens de
      danske ikke giver mulighed for en datering. Formentlig er en af de oversatte salmer blevet
      optaget i en svensk salmebog fra 1543, og dermed kan tilblivelsen af det første tillæg
      bestemmes til perioden 1538-43. Som noget nyt er tre af salmerne i det første tillæg opsat
      vers for vers, ikke omløbende som prosa (se nærmere afsnittet <a href="#teksterne">Teksterne</a>Teksterne).</p>
    <p>Det andet tillæg, der er analyseret i Andersen 1983:186-216, følger efter et afsnit med
      prosabønner, som har hørt til grundstammen (se afsnittet <a href="messeordningen">Messeordningen i salmebogen 1553</a>). Tillægget har ikke nogen særlig overskrift eller
      indledning, men begynder med Luthers salme over Fadervor (blad <a href="/static/facsimiles/vingaard_1553/0376R.jpg" class="facsimile-link inline">155r</a>). I
      alt omfatter tillægget 12 salmer. Fire går rimeligvis tilbage til en nedertysk salmebog fra
      1543, hvilket er det sikreste kriterium for en datering af tillægget. Om de sidste seks sange
      oplyser indledningerne, at de er oversat af Hans Tausen, og hans kilder er formentlig tyske
      salmebøger fra 1530'erne eller begyndelsen af 40'erne. Da man kan gå ud fra, at indholdet af
      andet tillæg er yngre end første tillæg, er den sandsynlige datering tiden efter 1543, og
      principielt kan hele tillægget stamme fra senest 1544 ‒ året for den salmebog, som Tausen
      ifølge Thomissøns fortale lod udgive. I hvert fald er det givet, at Tausen har haft en
      væsentlig andel i tillæggets anden gruppe sange.</p>
    <p>Det tredje tillæg afviger markant fra resten af bogen ved udelukkende at have latinske
      salmer, i alt 12 (Andersen 1983:216-33). Hovedparten er velkendte senmiddelalderlige sange. De
      blev både før og efter reformationen brugt i messen, især ved de store højtider, men også ved
      søndagsgudstjenesterne og den daglige tidesang. Tre af dem har forfatterangivelsen "M. Her.
      Bon.", dvs. magister Herman Bonnus, superintendent (dvs. biskop) i Lübeck. Hans latinske
      salmer udkom i et salmebogstillæg fra 1543. Det er da højst tænkeligt, at det tredje tillæg
      indgik i salmebogen fra 1544, men om Tausen har været involveret i dette tillæg, er ganske
      uvist.</p>
    <p>Den lille samling latinske sange er en udløber af periodens stigende interesse for latinsk
      salmesang, som Bonnus var en fremtrædende eksponent for. Luther selv så ingen modsætning
      imellem at bevare den latinske sang og at opdyrke menighedssalmen på modersmålet, men for
      Malmøs reformatorer var kampen for modersmålet en kamp mod latinen, som er udryddet i de
      ældste danske salme- og messebøger, bortset fra liturgiske anvisninger rettet til præst og
      degn. Denne rabiate holdning blev underkendt med indførelsen af den lutherske statskirke.
        <em>Kirkeordinansen</em> 1537/1539 sikrede latinens position, først og fremmest i
      købstæderne med latinskoler, men også i landsbykirkerne, særligt ved de store højtider. I
      Thomissøns salmebog fra 1569 er der optaget nogle få latinske salmer, gerne ledsaget af danske
      oversættelser eller gendigtninger, og i Niels Jespersens Graduale fra 1573 er der en rig
      latinsk liturgi.</p>
    <p>Vingaards salmebog er en sammensat størrelse. Grundstammen fra ca. 1535 viderefører
      Malmøtraditionen, mens de tre tillæg fra perioden mellem 1538 og begyndelsen af 1540'erne
      bringer nyt stof og nye skikke.</p>
    <h1 id="værkets-indhold">Værkets indhold</h1>
    <h2 id="oversigt">Oversigt</h2>
    <p>Efter det indledende kalendarium, der kun har arksignaturer, er resten af bogen forsynet med
      bladnumre. Der er en del fejl i nummereringen. Værst er det, at nummer 90-99 optræder to
      gange. I faksimileudgaven fra 1983 er der rådet bod på denne forvirring ved at tilføje
      romertal I hhv. II efter bladnummeret, og den skik er fulgt her. Rækkefølgen er altså blad 90
      I-99 I og derefter blad 90 II-99 II. For at skelne mellem for- og bagside af et blad anvendes
        <em>r</em> for <em>recto</em> (forside) og <em>v</em> for <em>verso</em> (bagside). I kantet
      parentes står afsnit, som ikke har hjemmel i trykkets opsætning, men bygger på Niels Knud
      Andersens analyse af bogen (Andersen 1983).</p>
    <ul>
      <li>
        <p>Titel: blad <a href="/static/facsimiles/vingaard_1553/0004R.jpg" class="facsimile-link inline">A 1r</a></p>
      </li>
      <li>
        <p>Oplysninger om kalendariet: blad <a href="/static/facsimiles/vingaard_1553/0006R.jpg" class="facsimile-link inline">A 2r</a></p>
      </li>
      <li>
        <p>Kalendarium: blad <a href="/static/facsimiles/vingaard_1553/0009L.jpg" class="facsimile-link inline">A 3v</a></p>
      </li>
      <li>
        <p>Oplysninger om kalendariet og åreladningsregler: blad <a href="/static/facsimiles/vingaard_1553/0033L.jpg" class="facsimile-link inline">B
          7v</a></p>
      </li>
      <li>
        <p>Fortale til læseren: blad <a href="/static/facsimiles/vingaard_1553/0045L.jpg" class="facsimile-link inline">1v</a></p>
      </li>
      <li>
        <p>Salmer: blad <a href="/static/facsimiles/vingaard_1553/0047L.jpg" class="facsimile-link inline">2v</a></p>
        <ul>
          <li>
            <p>[til kirkeåret]: blad <a href="/static/facsimiles/vingaard_1553/0047L.jpg" class="facsimile-link inline">2v</a></p>
          </li>
          <li>
            <p>[bibelske salmer]: blad <a href="/static/facsimiles/vingaard_1553/0134R.jpg" class="facsimile-link inline">45r</a></p>
          </li>
          <li>
            <p>[blandede salmer]: blad <a href="/static/facsimiles/vingaard_1553/0195L.jpg" class="facsimile-link inline">74v</a></p>
          </li>
        </ul>
      </li>
      <li>
        <p>Messeordning: blad <a href="/static/facsimiles/vingaard_1553/0259L.jpg" class="facsimile-link inline">96 IIv</a></p>
      </li>
      <li>
        <p>Kollekter til årets søn- og helligdage: blad <a href="/static/facsimiles/vingaard_1553/0308R.jpg" class="facsimile-link inline">121r</a></p>
      </li>
      <li>
        <p>[Slutvers]: blad <a href="/static/facsimiles/vingaard_1553/0344R.jpg" class="facsimile-link inline">139r</a></p>
      </li>
      <li>
        <p>[Første tillæg af salmer]: blad <a href="/static/facsimiles/vingaard_1553/0344R.jpg" class="facsimile-link inline">139r</a></p>
      </li>
      <li>
        <p>Bønner: blad <a href="/static/facsimiles/vingaard_1553/0367L.jpg" class="facsimile-link inline">150v</a></p>
      </li>
      <li>
        <p>[Andet tillæg af salmer]: blad <a href="/static/facsimiles/vingaard_1553/0376R.jpg" class="facsimile-link inline">155r</a></p>
      </li>
      <li>
        <p>[Tredje tillæg af salmer]: blad <a href="/static/facsimiles/vingaard_1553/0412R.jpg" class="facsimile-link inline">173r</a></p>
      </li>
      <li>
        <p>Register: blad <a href="/static/facsimiles/vingaard_1553/0420R.jpg" class="facsimile-link inline">Bb 1r</a></p>
      </li>
      <li>
        <p>Kolofon: blad <a href="/static/facsimiles/vingaard_1553/0434R.jpg" class="facsimile-link inline">Bb 8r</a></p>
      </li>
    </ul>
    <h1 id="titlen">Titlen</h1>
    <p>Med begyndelsesordene "En Ny Psalmebog" præsenteres bogen som en nyhed, og genren fastslås.
      Det er første gang, betegnelsen <em>salmebog</em> bruges i en bogtitel, så vidt vi kan se af
      de bevarede salmebøger. Hovedindholdet omtales i en treleddet beskrivelse:"Psalmer oc
      Christelige oc Aandelige lofsang". Det er imposant, og det skal formentlig vække associationer
      til det bibelske grundlag for menighedssangen, Paulus' formaning om, at de kristne skal bruge
      "Psalmer oc Loffsange oc Aandelige Viser", som teksten lyder i Christian 3.s danske Bibel fra
      1550 (Efes. 5,19). Foruden salmerne får køberen hidtil uudgivne kollekter og bønner, altså
      bønner både til gudstjenesten og til andre lejligheder, som er i overensstemmelse med den
      hellige skrift ‒ og altså, kan man forstå, ikke indeholder vranglære, som de gamle
      helgenbønner gjorde. Oven i købet indeholder bogen "en Euig Kalendarium", der viser årets og
      kirkeårets gang for uendeligt mange år; man behøver ikke at købe en ny kalender hvert år.
      Bogens dobbelte formål, "Gud til loff oc ære alle Christne Menniske til nytte och gaffn",
      tilfredsstiller såvel åndelige som verdslige behov. Nederst angives, som det var skik,
      trykkested og -år, men ikke bogtrykker; hans navn står først til allersidst i bogen.</p>
    <p>Titelsiden er naturligvis ikke kun indholdsdeklaration, men også reklame. Niels Knud
      Andersens grundige undersøgelse af værket (Andersen 1983:19-22, 107-40, 149f, 150-55) har
      sandsynliggjort, at 1553-udgaven er et optryk af en bog, der er udkommet i flere udgaver fra
      midten af 1530'erne og frem. Bogens nyhedsværdi er altså mindre, end bogtrykkeren vil have
      køberen til at tro.</p>
    <p>Titlen er omhyggeligt sat op efter tidens idealer. Teksten er centreret, de enkelte afsnit
      slutter med spidsstillet tekst, og skriftstørrelsen varierer. Som blikfang er der brugt rød
      farve i de indledende linjer. For en moderne betragtning er opsætningen forvirrende, fordi
      betydningsindholdet er underordnet de æstetiske hensyn.</p>
    <p>Titlen er indsat i en fornem ramme, som bl.a. afbilder de tre nordiske rigsvåben med
      fremhævelse af det danske. Man skal ikke overdrive Vingaards hensigt med rammen. Den har han
      brugt til andre bøger, og den hører til det typografiske materiel, han overtog fra Christiern
      Pedersen, som også har brugt den i flere bøger. For Pedersen har rammen haft et politisk
      budskab til støtte for Christian 2. og hans nordiske prætentioner, men i 1553 har den primært
      fungeret som udsmykning.</p>
    <h1 id="kalendariet">Kalendariet</h1>
    <p>For en moderne betragtning virker det besynderligt at indlede en salmebog med et langt afsnit
      om kalenderberegninger og åreladning (blad <a href="/static/facsimiles/vingaard_1553/0006R.jpg" class="facsimile-link inline">A 2r</a>-<a href="/static/facsimiles/vingaard_1553/0043L.jpg" class="facsimile-link inline">C 4v</a>).
      Men kalenderafsnittet følger en gammel kirkelig tradition. Siden det 9. århundrede var det
      skik at indlede liturgiske håndskrifter med en evighedskalender, specielt tilpasset kirkens
      behov (Geert Andersen 1976:103f). Kalendarium er betegnelsen for denne type kalender.</p>
    <p>Kalendariets hovedformål er at fastlægge, hvornår påsken og dermed en række andre helligdage
      falder gennem en årrække. Fordi kalendariet lægger fundamentet for hele kirkeårets forløb, har
      det været praktisk at placere det allerførst. Omdrejningspunktet er påskedag, som er den
      første søndag efter den første fuldmåne efter forårsjævndøgn. Sådan er det stadig; vi oplever
      den dag i dag, at påsken og forårets helligdage falder på forskellige datoer for hvert år.</p>
    <p>Fastlæggelsen af påskedags placering går tilbage til det vigtige kirkemøde i Nikæa i 325.
      Dermed valgte den kristne kirke at fastholde den gamle jødiske kalender, der havde månens
      positioner og faser som udgangspunkt. Det skete på trods af, at kirken for længst havde
      indrettet sig på at følge den gængse romerske kalender, som byggede på solens bevægelser.
      Kravet om, at påskedag skal falde på en søndag, indebærer, at syvdagesugen bliver endnu et
      parameter for kirkekalenderen. Det kræver betydelig astronomisk indsigt og matematisk
      begavelse at få dette system af inkommensurable størrelser til at gå op – og stemme med de
      iagttagelser af himmellegemerne, som enhver kan gøre, fx af månens faser (Geert Andersen
      1976:102-104, Andersen 1983:31-33).</p>
    <p>Middelalderen igennem raffineredes metoderne til udarbejdelsen af den kirkelige kalender. I
      senmiddelalderen fik den endnu større betydning for hele befolkningen, fordi man mente, at
      månens stilling i forhold til stjernetegnene havde afgørende indflydelse på kroppens
      funktioner og dermed på medikamenters ‒ især åreladnings ‒ effektivitet. Her skal kun gives en
      ganske kort orientering om de komplicerede sager (se nærmere Dal 1997:34-47, Andersen
      1983:25-46, Malling 1978:42-44 og Geert Andersen 1976).</p>
    <p>Naturligvis mistede kalenderen ikke sin betydning ved reformationen. I hvert fald fra 1526
      blev der trykt kalendarier forrest i lutherske bøger, først i bønnebøger og fra og med
        <em>Malmøsalmebogen</em> (1533) også i salmebøger. I de danske salmebøger fortsatte skikken
      det 17. århundrede igennem.</p>
    <p>Kalenderafsnittet i Vingaards salmebog indledes noget uformidlet med et skema over gyldental
      og søndagsbogstaver (blad <a href="/static/facsimiles/vingaard_1553/0006R.jpg" class="facsimile-link inline">A 2r</a>). Tallet er knyttet til det enkelte år, som har sit
      gyldental, fra 1-19. Tallet betegner, hvornår der er nymåne i årets løb. Nymånen falder nemlig
      på samme dato med ca. 19 års mellemrum. Årets gyldental findes ved en forholdsvis enkel
      beregning, og når man har bestemt dets værdi, fx 8, ved man, at der er nymåne alle dage med
      tallet 8. Til hjælp ved beregningen af gyldentallet findes et hjul efter selve kalendariet
      (blad <a href="/static/facsimiles/vingaard_1553/0037L.jpg" class="facsimile-link inline">C
        1v</a>), og i kalendariet anføres gyldentallene under hver måned.</p>
    <p>Søndagsbogstaverne er alfabetets syv første bogstaver, A-g, der betegner ugedagene. 1. januar
      får altid bogstav A, og når man kender den datos ugedag, fx onsdag, kan man lynhurtigt se,
      hvornår onsdagene falder i hele året. Efter selve kalendariet findes en skive, der hjælper til
      beregningen (blad <a href="/static/facsimiles/vingaard_1553/0036R.jpg" class="facsimile-link inline">C 1r</a>).</p>
    <p>Brugen af skemaet på blad <a href="/static/facsimiles/vingaard_1553/0006R.jpg" class="facsimile-link inline">A 2r</a> forklares på foden af siden. Formålet er at beregne,
      hvornår fasten begynder i et givet år. De 40 dages faste før påske var et voldsomt indgreb i
      dagligdagen, og derfor var det selvfølgelig af stor praktisk betydning at vide, hvornår man
      sidste gang kunne nyde kød, nemlig flæskesøndag, som vi i dag kalder fastelavnssøndag.</p>
    <p>Efter den hårde start følger en mere udførlig forklaring på kalendariet (blad <a href="/static/facsimiles/vingaard_1553/0007L.jpg" class="facsimile-link inline">A 2v</a>-<a href="/static/facsimiles/vingaard_1553/0008R.jpg" class="facsimile-link inline">A 3r</a>)
      med definition af en række helt grundlæggende begreber.</p>
    <p>Selve kalendariet fylder 24 sider, et opslag til hver måned (blad <a href="/static/facsimiles/vingaard_1553/0009L.jpg" class="facsimile-link inline">A 3v</a>-<a href="/static/facsimiles/vingaard_1553/0032R.jpg" class="facsimile-link inline">B 7r</a>).
      Over hvert månedsnavn findes et charmerende lille billede (se afsnittet <a href="#illustrationerne">Illustrationerne</a>). Derunder følger i seks kolonner de vigtigste
      karakteristika for hver dag. Opsætningen er kompliceret, og for at lette læsningen er der
      anvendt både rød og sort skrift.</p>
    <p>Kalendariets første kolonne er datoen.</p>
    <p>Anden kolonne indeholder gyldentallet.</p>
    <p>Tredje kolonne er en såkaldt cisiojanus, en remse, der skal hjælpe til at huske årets
      festdage og de gamle helgenfester. Den skal læses lodret, så begyndelsen af januar huskes ved
      hjælp af det meningsløse ord "cisiojanus". Huskeremser var et yndet pædagogisk hjælpemiddel i
      datiden, hvor mange ikke kunne læse og kun få havde råd til at købe bøger. Det kan forekomme
      sært, at en luthersk salmebog giver sig af med helgenfester. Det er ikke udtryk for
      helgendyrkelse, som var afskaffet med reformationen, men afspejler, at den gængse datering
      stadig holdt sig til helgendagene frem for de nummererede datoer. Vi har stadig rester af
      denne liturgiske datering, fx sankthansaften.</p>
    <p>Fjerde kolonne anfører søndagsbogstavet.</p>
    <p>Femte kolonne indeholder blandede oplysninger: helgendage, de store højtider og astronomiske
      forhold som solopgang og solnedgang, solens stilling i dyrekredsen, dagens og nattens længde.
      I årets fire første måneder står en serie tal yderst til højre i kolonnen. Det er alternative
      søndagsbogstaver til beregning af enkelte helligdage; deres brug forklares ud for 12.-16.
      januar.</p>
    <p>Sjette kolonne indeholder de såkaldte månebogstaver, det latinske alfabets 24 bogstaver plus
      fire specielle tegn. De angiver månens stilling i dyrekredsens tegn og er nøglen til tavlen
      blad <a href="/static/facsimiles/vingaard_1553/0033L.jpg" class="facsimile-link inline">B
        7v</a>-<a href="/static/facsimiles/vingaard_1553/0034R.jpg" class="facsimile-link inline">B
        8r</a>. Ved at kombinere en bestemt dags månebogstav med årets gyldental kan man yderst til
      højre i tavlen finde det aktuelle stjernetegn, en oplysning af stor praktisk værdi pga. månens
      indflydelse på menneskekroppen. De forskellige stjernetegn har angiveligt speciel betydning
      for bestemte kropsdele, som det illustreres af årelademanden blad <a href="/static/facsimiles/vingaard_1553/0035L.jpg" class="facsimile-link inline">B
      8v</a>.</p>
    <p>Efter selve kalendariet for den enkelte måned følger tre små tekster med hver sin type
      oplysninger om måneden. De har alle lange historiske rødder, men Vingaard har overtaget dem
      dels fra <em>Malmøsalmebogen</em>, dels fra bønnesamlingen <em>Een ny Bedebog</em> (1531). Den
      første af disse tekstrækker er sundhedsråd, som tillægges en berømt "mestere", en læge fra
      oldtiden eller middelalderen. Om juni hedder fx "Aueronis den Mestere siger At man skal dricke
      lidet Kilde vand huer morgen/ oc æde Lectuge ['salat'] met ædicke i denne maanet Det er icke
      sunt ath æde haarde æg flesk/ haard ost/ eller salt steckt kød/ bruge Saluie oc Hylde
        blo<em>m</em>ster oc æde Rude fastendis." I det følgende afsnit oplyses solens stilling i
      stjernetegnene. I sidste afsnit taler måneden selv i et lille digt, der fortæller om de
      vigtigste opgaver og sundhedsforskrifter i månedens løb. Mest charmerende er nok maj, der
      kommer med grønne urter og i stedet for de vanlige arbejdsanvisninger foreskriver:</p>
    <blockquote>
      <p>J mit skyn man siunge oc springe maa</p>
      <p>baade dag oc nat i Dantzen at gaa</p>
    </blockquote>
    <p>Det kalendariske hjælpemiddel efter månedsafsnittene vedrører som nævnt månens stilling i
      dyrekredsens tegn (blad <a href="/static/facsimiles/vingaard_1553/0033L.jpg" class="facsimile-link inline">B 7v</a>-<a href="/static/facsimiles/vingaard_1553/0034R.jpg" class="facsimile-link inline">B 8r</a>), relationen mellem disse tegn og kroppens dele (blad
        <a href="/static/facsimiles/vingaard_1553/0035L.jpg" class="facsimile-link inline">B
      8v</a>), samt beregningen af søndagsbogstaver (blad <a href="/static/facsimiles/vingaard_1553/0036R.jpg" class="facsimile-link inline">C 1r</a>) og
      gyldental (blad <a href="/static/facsimiles/vingaard_1553/0037L.jpg" class="facsimile-link inline">C 1v</a>). Efter dem følger en tavle med "Offuerløbs dage",
      dvs. overskydende dage. Tavlen har samme formål som skemaet over gyldental og søndagsbogstaver
      (blad <a href="/static/facsimiles/vingaard_1553/0006R.jpg" class="facsimile-link inline">A
        2r</a>): at fastlægge fastens placering. Også her skal man kombinere gyldental og
      søndagsbogstav, og derved finder man antallet af uger mellem juledag og flæskesøndag.
      Ugetallet skal selvfølgelig suppleres med det overskydende antal dage, fra en til seks, som
      står i skemaets øverste række. I originalen er tavlen vanskelig at aflæse, fordi rækken med
      overskydende dage er forskudt én kolonne. Denne fejl er rettet i den elektroniske udgave.</p>
    <p>Skemaets sidste kolonne udfyldes af et huskevers. I hver række står et ord. Antallet af
      bogstaver i ordet angiver ugetallet i rækken ‒ med det raffinement, at hvis søndagsbogstavets
      alfabetiske plads er før ordets begyndelsesbogstav, skal der lægges en uge til tallet.
      Tilsammen danner sidste kolonnes ord en remse, som skulle hjælpe til at huske ugetallene.</p>
    <p>Hjælpeafsnittene til kalendariet følges af udførlige og konkrete anvisninger på åreladning
      (blad <a href="/static/facsimiles/vingaard_1553/0039L.jpg" class="facsimile-link inline">C
        2v</a>-<a href="/static/facsimiles/vingaard_1553/0043L.jpg" class="facsimile-link inline">C
        4v</a>). Med mange citater af vægtige autoriteter fastslås det her, at åreladning er kilden
      til al sundhed, og der gives præcise oplysninger om, hvilke dage der egner sig til åreladning
      for forskellige skavanker og sygdomme, og hvilke man skal undgå. Forlægget til dette nyttige
      afsnit er <em>Een ny Bedebog</em> (1531).</p>
    <p>Efter at læserens timelige velfærd således er sikret, sluttes hele den indledende del af
      bogen med et fint indrammet skriftsted: "Guds ord forbliver til evig tid" (Es. 40,8), citeret
      på latin i en lidt forkortet gengivelse af den gængse latinske bibeloversættelse, Vulgata.</p>
    <h1 id="fortalen">Fortalen</h1>
    <p>Fortalen til læseren (blad <a href="/static/facsimiles/vingaard_1553/0044R.jpg" class="facsimile-link inline">1r</a>-<a href="/static/facsimiles/vingaard_1553/0046R.jpg" class="facsimile-link inline">2r</a>) er vigtig som teologisk programerklæring (jf.
      afsnittet <a href="#teologiske-baggrund">Den teologiske baggrund</a>). Den fastslår med stor
      kraft salmesangens centrale betydning for det kristne fromhedsliv. Denne rolle formodes at
      være almindelig kendt, fordi skikken at lovsynge Gud er så velbevidnet i hele Bibelen. For at
      følge de gode forbilleder udgives salmebogen nu, og salmerne er i overensstemmelse med den
      rette tro, idet de er "stadfeste met den hellige scrifft". Denne formulering lægger op til en
      markering af salmernes bibelske indhold, som bogen dog ikke giver. Baggrunden er, at fortalen
      med ganske få, ubetydelige ændringer kopierer fortalen i Christiern Pedersens
        <em>Malmøsalmebogen</em> (1533), som på sin side er afhængig af Ludwig Dietz' <em>Een ny
        handbog med Psalmer oc aandelige lofsange</em> (1529). I begge disse salmebøger fremtræder
      salmernes bibelske baggrund meget iøjnefaldende i de talrige skriftsteder i marginen. Denne
      kraftige understregning af det bibelske fundament er karakteristisk for den tidlige lutherske
      bevægelse i Danmark, hvor reformatorens navn ikke blev brugt som garant for sandhedsværdien i
      bevægelsens skrifter. Det var der ellers god grund til at gøre i forbindelse med fortalen,
      fordi den gengiver hovedtankerne i Luthers fortale til Johann Walters <em>Geystliche gesangk
        buchleyn</em> (Wittenberg 1524), som er udvidet med en række bibelske eksempler (se nærmere
      Balslev-Clausen 2004).</p>
    <h1 id="ordningen-af-salmerne">Ordningen af salmerne</h1>
    <p>Vingaards salmebog har fire deciderede salmeafsnit. Langt det største er også det første
      (blad <a href="/static/facsimiles/vingaard_1553/0047L.jpg" class="facsimile-link inline">2v</a>-<a href="/static/facsimiles/vingaard_1553/0259L.jpg" class="facsimile-link inline">96 IIv</a>) og indeholder ca. 123 salmer, lidt afhængigt af, hvad der medtælles som
      selvstændige sange. Af dem er 100 overtaget fra bogens vigtigste forlæg,
        <em>Malmøsalmebogen</em> fra 1533. Den gamle ordning fra 1533, hvor salmerne til de daglige
      gudstjenester, tidebønnerne, stod forrest, er brudt op i Vingaards værk, hvor man kan udskille
      tre afsnit.</p>
    <p>Første afsnit bringer 52 salmer til hele kirkeåret, ordnet fra advent til trinitatis (blad <a href="/static/facsimiles/vingaard_1553/0047L.jpg" class="facsimile-link inline">2v</a>-<a href="/static/facsimiles/vingaard_1553/0134R.jpg" class="facsimile-link inline">45r</a>).
      Uden nogen særlig markering følger derefter et afsnit med 42 salmer, der gendigter bibelske
      tekster (blad <a href="/static/facsimiles/vingaard_1553/0134R.jpg" class="facsimile-link inline">45r</a>-<a href="/static/facsimiles/vingaard_1553/0195L.jpg" class="facsimile-link inline">74v</a>). Her dominerer Davidssalmerne, og først mod
      slutningen kommer gendigtninger af enkelte nytestamentlige tekster. Til en håndfuld af de
      bibelske salmer bringes antifoner, der har fungeret som sungne svar. For det sidste afsnit,
      der består af 29 salmer (blad <a href="/static/facsimiles/vingaard_1553/0195L.jpg" class="facsimile-link inline">74v</a>-<a href="/static/facsimiles/vingaard_1553/0259L.jpg" class="facsimile-link inline">96 IIv</a>), er det vanskeligt at se en overordnet struktur.
      Ganske vist indledes afsnittet af tre julesange (blad <a href="/static/facsimiles/vingaard_1553/0195L.jpg" class="facsimile-link inline">74v</a>-<a href="/static/facsimiles/vingaard_1553/0199L.jpg" class="facsimile-link inline">76v</a>),
      men resten er en broget blanding, hvor spredte smågrupper har fællestræk, fx samme melodi
      (blad <a href="/static/facsimiles/vingaard_1553/0225L.jpg" class="facsimile-link inline">89v</a>-<a href="/static/facsimiles/vingaard_1553/0229L.jpg" class="facsimile-link inline">91 Iv</a>) eller samme forlæg (blad <a href="/static/facsimiles/vingaard_1553/0235L.jpg" class="facsimile-link inline">94 Iv</a>-<a href="/static/facsimiles/vingaard_1553/0237L.jpg" class="facsimile-link inline">95 Iv</a>).</p>
    <p>I forlængelse af det store salmeafsnit bringes bogens messeordning. Den består næsten
      udelukkende af sungne led og blandt dem 21 menighedssalmer, der selvsagt står på deres plads i
      gudstjenesten. Som supplement til messeafsnittet følger en samling kollekter til kirkeårets
      gudstjenester, der afsluttes med et enkelt salmevers. Generelt er salmeafsnittet og
      messeordningen samstemt, så en salme kun trykkes én gang. Det er gået galt med "Kyrie, Gud
      fader, forbarm dig over os", som står to steder (blad <a href="/static/facsimiles/vingaard_1553/0102R.jpg" class="facsimile-link inline">29r</a> og
      blad <a href="/static/facsimiles/vingaard_1553/0264R.jpg" class="facsimile-link inline">99
        IIr</a>), og det er forvirrende, at messeordningen ikke indbefatter (eller bare nævner) "Nu
      bede vi den Helligånd", der udpeges som obligatorisk salme før prædikenen i salmeindledningen
      (blad <a href="/static/facsimiles/vingaard_1553/0123L.jpg" class="facsimile-link inline">39v</a>).</p>
    <p>Med løftet om hidtil utrykte åndelige viser og lovsange indledes et afsnit med 11 salmer
      (blad <a href="/static/facsimiles/vingaard_1553/0344R.jpg" class="facsimile-link inline">139r</a>-<a href="/static/facsimiles/vingaard_1553/0367L.jpg" class="facsimile-link inline">150v</a>), som af Niels Knud Andersen er betegnet som bogens første tillæg (1983:167-86).
      Hans undersøgelse af kildeforholdene tyder på, at dette afsnit er blevet samlet i perioden
      1538-43 og rimeligvis trykt i en udgave af salmebogen fra dette tidsrum, placeret til sidst
      som det nyeste nye. Indholdet er broget, og rækkefølgen lidt rodet; fx brydes en gruppe på
      fire bordvers af en gendigtet Davidssalme, som da bl.a. berører de daglige fornødenheder, men
      næppe er tænkt specifikt som bordbøn (blad <a href="/static/facsimiles/vingaard_1553/0350R.jpg" class="facsimile-link inline">142r</a>-<a href="/static/facsimiles/vingaard_1553/0354R.jpg" class="facsimile-link inline">144r</a>).</p>
    <p>Efter et afsnit med bønner, som indholdsmæssigt slutter sig til kollekterne, følger endnu en
      lille samling danske salmer (blad <a href="/static/facsimiles/vingaard_1553/0376R.jpg" class="facsimile-link inline">155r</a>-<a href="/static/facsimiles/vingaard_1553/0411L.jpg" class="facsimile-link inline">172v</a>) uden nogen samlende overskrift. Niels Knud Andersen
      har defineret afsnittet som bogens andet tillæg og har tidsfæstet dets tilblivelse til 1543 og
      tiden umiddelbart efter (1983:186-216). Af gruppens 12 salmer angives de sidste seks at være
      oversat af Hans Tausen, og det er formentlig omtalen af ham, der har konstitueret den sidste
      del af tillægget. I øvrigt gælder det samme som for første tillæg: Her har udgiveren samlet
      det stof, der var kommet til siden forrige udgave, men uden at indpasse det i bogens helhed og
      uden at overveje en stringent orden inden for tillægget.</p>
    <p>Meget iøjnefaldende følger et sidste afsnit, som helt igennem er på latin og sat med antikva
      eller "latinske bogstaver" (blad <a href="/static/facsimiles/vingaard_1553/0412R.jpg" class="facsimile-link inline">173r</a>-<a href="/static/facsimiles/vingaard_1553/0419L.jpg" class="facsimile-link inline">176v</a>) i modsætning til hele resten af bogen, hvor der
      bruges fraktur eller "krøllede" bogstaver. Niels Knud Andersen definerer den lille samling af
      12 sange som bogens tredje tillæg (1983:216-33). Efter hans kildeundersøgelser kan afsnittet
      være samtidigt med andet tillæg. Dets placering i bogen skyldes efter al sandsynlighed sproget
      ‒ og typografien. Hovedsagelig er sangene beregnet til de store højtider og følger nogenlunde
      i kirkeåret. Andet kan næppe siges om ordningen af stoffet i dette afsnit.</p>
    <h1 id="registret">Registret</h1>
    <p>Vingaards salmebog afsluttes med et alfabetisk register over salmer og liturgiske led uanset
      sprog og uden typografisk markering af latinen, se fx rækken (blad <a href="/static/facsimiles/vingaard_1553/0421L.jpg" class="facsimile-link inline">177v</a>):</p>
    <blockquote>
      <p>Capitan Herre Gud Fader lxxxix</p>
      <p>Collecterne følger cxxi</p>
      <p>Christus pro nobis clxxiiii</p>
    </blockquote>
    <p>Alfabetiseringen gælder kun begyndelsesbogstaverne. Under hvert bogstav bringes titlerne i
      bogens orden, som det fx fremgår af rækken (blad <a href="/static/facsimiles/vingaard_1553/0424R.jpg" class="facsimile-link inline">179r</a>):</p>
    <blockquote>
      <p>Gud lod røst aff Skyen lyde xc.</p>
      <p>Gud Fader vdi hiemmerig xci</p>
      <p>Gloria ære oc pris xcix</p>
    </blockquote>
    <p>En del af titlerne har en lille indledning med oplysninger af meget forskellig art i stil med
      selve salmeindledningerne og en art resume af dem (se afsnittet <a href="#indledningerne">Indledningerne</a>). For at sikre overblikket er disse indledninger indrykket, men meget
      overskuelig er ordningen nu ikke, og et enkelt sted er det gået helt galt. Under F står (blad
        <a href="/static/facsimiles/vingaard_1553/0423L.jpg" class="facsimile-link inline">178v</a>)
      den sære indførsel:</p>
    <blockquote>
      <p>Forsamlingen siunger Erens Konning oc</p>
      <p>Chorid suarer o Fader xxxiii</p>
    </blockquote>
    <p>Hverken "Ærens Konning, o Kriste" eller "O Fader udi himmelen" figurerer andetsteds i
      registret.</p>
    <p>Registrets henvisninger gælder bladtallet uden skelnen mellem recto- og versosider. Lidt
      forvirrende er der ikke taget højde for gentagelsen af bl.a. bladtallene 90-99.</p>
    <h1 id="kolofonen">Kolofonen</h1>
    <p>Kolofonen er, som det sig hør og bør, bogens sidste tekst, og den er lige så kort som den er
      upåfaldende (og nyttig): "Prentet i Københaffn hoss Hans Vingaard/ Aar effter Gudz Byrd M. D.
      Liii". Altså trykkested, trykker og trykkeår.</p>
    <h1 id="illustrationerne">Illustrationerne</h1>
    <p>Billederne i Vingaards salmebog findes alle i kalendarieafsnittet (se afsnittet <a href="#kalendariet">Kalendariet</a>). De første tolv pryder selve kalendariet, hvor hver
      måned har fået sit karakteristiske billede (jf. Andersen 1983:28f, 45f). I disse træsnit er
      tre motivtyper placeret ved siden af hinanden: månedens dominerende stjernetegn, et
      våbenskjold eller et ornament og en aktivitet, der præger måneden. Fra januar til og med
      september gengiver midterfeltet våbenskjolde for den danske konges besiddelser (inkl.
      Sverige): Danmark, Sverige, Norge, Delmenhorst, Oldenborg, Venden, Slesvig, Stormarn og
      Holsten (blad <a href="/static/facsimiles/vingaard_1553/0009L.jpg" class="facsimile-link inline">A 3v</a>-<a href="/static/facsimiles/vingaard_1553/0025L.jpg" class="facsimile-link inline">B 3v</a>). Da kongens lande dermed var bragt, har de tre
      sidste træsnit i stedet fået et søjleformet ornament i midten (blad <a href="/static/facsimiles/vingaard_1553/0027L.jpg" class="facsimile-link inline">B 4v</a>-<a href="/static/facsimiles/vingaard_1553/0031L.jpg" class="facsimile-link inline">B
      6v</a>).</p>
    <p>Til kalendariet bringes forskelligartede informationer, hvoraf tre understøttes af billeder
      (jf. Andersen 1983:41f). Sammenhængen mellem stjernetegnene og menneskekroppens dele
      fremstilles i den drabelige årelademand (blad <a href="/static/facsimiles/vingaard_1553/0035L.jpg" class="facsimile-link inline">B 8v</a>),
      mens søndagsbogstaverne og gyldentallene er illustreret med hjul til brug for beregningerne
      (blad <a href="/static/facsimiles/vingaard_1553/0036R.jpg" class="facsimile-link inline">C
        1r</a> og blad <a href="/static/facsimiles/vingaard_1553/0037L.jpg" class="facsimile-link inline">C 1v</a>).</p>
    <p>Hans Vingaard har antagelig selv ladet billederne fremstille. Forbillederne kan være
      træsnittene i <em>Een ny Bedebog</em> (1531), der sammen med <em>Malmøsalmebogen</em> (1533)
      har været den vigtigste kilde til hele kalendarieafsnittet.</p>
    <p>Det er næppe tilfældigt, at netop kalendarieafsnittet er illustreret. Selvom ingen af de 15
      træsnit er farvelagte i det bevarede eksemplar af salmebogen, er de iøjnefaldende og har været
      et godt salgsargument. Afsnittet har sin egen paginering, og måske er det blevet solgt
      særskilt. I hvert fald har det været et nyttigt, langtidsholdbart hjælpemiddel for ejerne, som
      oven i købet har kunnet glæde sig over billederne.</p>
    <h1 id="noderne">Noderne</h1>
    <p>Vingaards salmebog indeholder noder til seks salmer, "O Jesu Christ som Mandom tog" (blad <a href="/static/facsimiles/vingaard_1553/0065L.jpg" class="facsimile-link inline">11v</a>),
      "HEr Christ Gud Faders enborne Søn" (blad <a href="/static/facsimiles/vingaard_1553/0067L.jpg" class="facsimile-link inline">12v</a>), "MEt glæde oc fred far ieg nu hen" (blad <a href="/static/facsimiles/vingaard_1553/0078R.jpg" class="facsimile-link inline">17r</a>),
      "HJelp Gud huor stor er Menniskens sorg och nød" (blad <a href="/static/facsimiles/vingaard_1553/0204R.jpg" class="facsimile-link inline">79r</a>),
      "CAptitan Herre Gud Fader min" (blad <a href="/static/facsimiles/vingaard_1553/0225L.jpg" class="facsimile-link inline">89v</a>) og "WJ Tro alle sammen paa en Gud" (blad <a href="/static/facsimiles/vingaard_1553/0280R.jpg" class="facsimile-link inline">107r</a>).
      Ud af bogens ca. 180 salmer synes dette antal måske lille. Sammenlignet med tyske salmebøger
      fra samme tid var denne disposition dog ikke ualmindelig. De dansksprogede salmebøger af
      Ludwig Dietz (1529 og 1536) og Christiern Pedersen (1533) indeholder ingen noder, og Vingaards
      salmebog er således den første danske salmebog, der gengiver salmemelodier. Alle seks melodier
      er skrevet i mensuralnotation, der på mange punkter er sammenlignelig med senere tiders
      notation.</p>
    <p>Vingaard havde allerede erfaring med at trykke noder i træsnit, nemlig i <em>Den rette
        Ordinans</em> (København 1542), den danske udgave af kirkeordinansen. Heri er melodierne til
      "Fader Vor" og til indledningen af nadveren (blad 110r-113r) og kollekten (blad 113v) trykt i
      koralnotation. Noderne i salmebogen er også trykt med træsnit, men de har et helt andet
      udseende end noderne i kirkeordinansen (Davidsson 1962:11). Til fem af de seks melodier er
      noderne trykt med små tætplacerede noder. Omfanget af de fem nodelinjer er kun 7 mm.
      Træsnittene har muligvis været slidte, da Vingaard brugte dem, for trykket står ikke skarpt,
      og visse detaljer er vanskelige at afkode. Ikke desto mindre var denne form for nodetryk
      resultatet af krævende træskærerarbejde. Widding troede, at de spinkle noder var lavet med
      stålstik (Widding 1933,II:72), mens Glahn mente, at der lå metalsnit til grund for trykket
      (Glahn 1983:253). Indgraverede metalplader blev imidlertid først anvendt til nodetryk i
      1580'erne (King 1968:15-16), og selvom kobberstik var en kendt teknik i forbindelse med
      bogtryk, er det usandsynligt, at Vingaard skulle have anvendt den til noderne alene og ingen
      andre steder i bogen.</p>
    <p>Forklaringen på nodernes udseende skal søges i den forbindelse, som Vingaards salmebog har
      til plattyske salmebøger. Et tidligt eksempel, der imidlertid ikke indeholder noder, er den
      rostockske præst Joachim Slüters salmebog <em>Eyn gantz schone unde seer nutte gesank
        boek</em> (Rostock: Ludwig Dietz, 1525). Slüters bog, som er modelleret efter en salmebog
      med forord af Luther fra Erfurt 1525, blev et mønstereksempel på plattyske salmebøger i de
      efterfølgende årtier (Leaver 2017:144). Senere udgaver af Slüters salmebog kom i Lübeck,
      Rostock, Magdeburg, Køln og Parchim. Bogtrykkeren Hans Walther i Magdeburg trykte i 1530'erne
      adskillige danske skrifter ved siden af sit arbejde med plattyske salmebøger, som han udgav i
      1538, 1540, 1541, 1543 og 1550-51 (Lindmayr-Brandl 2020). 1541-udgaven indeholder fem af de
      seks melodier, som Vingaard trykte, mens en senere udgave fra Lübeck 1547 indeholder noder til
      fire af de seks melodier (Bonnus 1547). På den baggrund argumenterede Henrik Glahn for, at
      Vingaard havde udfærdiget noderne med Walthers 1541-udgave som forlæg (Glahn 1983:256). Ikke i
      alle detaljer er melodinotationen identisk med Walthers, og som et supplement til Glahns
      formodning bør det derfor nævnes, at Vingaard kan have brugt en anden af tidens mange
      plattyske salmebøger som forlæg.</p>
    <p>Melodier til reformationstidens salmer cirkulerede i talrige nodetryk i tiden, og det
      skyldtes, at bogtrykkerne ikke sjældent fremstillede deres egne træsnit som kopier af
      eksisterende bogtryk. Nylige studier har vist, at tyske bogtrykkere i 1500-tallet kunne
      kopiere nodeeksempler fra bøger om musikteori ned til mindste detalje (Groote 2018:104). I
      nogle tilfælde udfærdigedes træsnittene som negativer, hvor det, der før var hvidt på papiret,
      blev sort, og omvendt: sort blev hvidt (Lindmayr-Brandl et al. 2018:11-12). I Balhorns
      plattyske salmebøger fra 1545 og 1547 forekommer flere sådanne negativtryk, hvilket bestyrker
      formodningen om, at melodierne i de plattyske salmebøger blev kopieret fra hinanden.</p>
    <p>Også sammenhængen mellem melodi og tekst underbygger idéen om, at Vingaard kopierede noderne
      fra plattyske salmebøger. Noderne tager nemlig ikke hensyn til fordelingen af den danske
      tekst, der i antallet af stavelser ofte afviger fra den tyske. Nodernes funktion har derfor
      primært været at minde læseren om melodien, snarere end at vise, hvordan man skulle synge den
      danske tekst. På grund af nodernes størrelse og sammenpressede udseende har melodierne tilmed
      været vanskelige at læse i farten. De var henvendt til kendere.</p>
    <p>Træsnittet til melodien "O Jesu Christ som Mandom tog" (blad <a href="/static/facsimiles/vingaard_1553/0066R.jpg" class="facsimile-link inline">12r</a>) har
      Vingaard formodentlig selv lavet fra bunden, og her forsøgte han sig med en tydelig notation.
      Noderne til denne melodi adskiller sig fra de øvrige melodier på flere punkter. For det første
      står sangteksten under noderne. I stedet for at være justeret med lige marginer som på de
      andre sider er ordene her indrykket, så de står under nodesystemerne. Ordene står dog stadig i
      en tekststreng, som ikke tager hensyn til stavelsernes placering under de noder, hvor de hører
      til. For det andet er højden af nodelinjerne 8-9 mm og dermed større end de øvrige i
      salmebogen. Det forhold peger i retning af, at træsnittet er udfærdiget på baggrund af et
      andet forlæg end de plattyske salmebøger. Melodiens oprindelse er ukendt og findes ikke i
      tyske melodisamlinger. Hvilket forlæg Vingaard brugte, er uvist, og det er også et ubesvaret
      spørgsmål, hvorfor han gav netop denne melodi noder.</p>
    <p>Vingaard kunne sagtens have valgt at trykke flere noder i bogen. Han har nok afholdt sig fra
      det for at begrænse bogens omfang. At det var et bevidst fravalg, fremgår af teksten til
      litaniet, den liturgiske vekselbøn mellem præst og menighed (blad <a href="/static/facsimiles/vingaard_1553/0251L.jpg" class="facsimile-link inline">92 IIv</a>),
      som helt tydeligt er trykt efter et forlæg med noder. Den specielle placering af
      "Kyri----e----leyson" i begyndelsen vidner om, at teksten i forlægget var fordelt under en
      noteret melodi.</p>
    <p>Vingaards salmebog blev genoptrykt flere gange i Lübeck i perioden 1556-68 (se <a href="#værkets-betydning">Værkets betydning</a>). Disse udgaver indeholder et varierende
      antal noterede melodier, hvilket atter understreger, at bogtrykkerne nemt kunne fremstille nye
      træsnit med noder. Særligt udgaven fra 1568, trykt af Asswerus Kröger, er en omfangsrig
      samling med melodier til 39 salmer med dansk sangtekst under noderne (Glahn 2000:93).</p>
    <h1 id="musikken">Musikken</h1>
    <p>Selvom Vingaards salmebog indeholder få noterede melodier, vidner dens indhold om
      reformationstidens rige musikalske traditioner. De såkaldte gregorianske melodier, der i
      middelalderkirken blev brugt til de latinske Davidssalmer og til liturgiske sange, var med
      deres rytmisk ubundne former en del af de professionelle sangeres repertoire. Melodierne blev
      efter reformationen brugt til danske oversættelser, fx "Kyrie/ Gud Fader forbarme dig offuer
      oss" (blad <a href="/static/facsimiles/vingaard_1553/0102R.jpg" class="facsimile-link inline">29r</a>), men anvendtes også til nyskrevne tekster som "WJ arme Adams Børn alle" (blad <a href="/static/facsimiles/vingaard_1553/0121L.jpg" class="facsimile-link inline">38v</a>).
      Til de strofiske salmer blev der brugt såvel nye som gamle melodier. Salmen "ITh lidet Barn
      saa lysteligt" skulle synges til melodien fra den middelalderlige hymne "Dies est leticie"
      (blad <a href="/static/facsimiles/vingaard_1553/0197L.jpg" class="facsimile-link inline">75v</a>). Også nyskrevne melodier fra kredsen omkring Luther forventedes kendt af læseren.
      For langt den største del af salmerne kunne en erfaren salmesanger ikke være i tvivl om,
      hvilke melodier der skulle bruges. Som indledning til "VOr Gud han er saa fast en borg" står
      der blot "Den xlv Psalm Deus noster refugium et virtus" som en forklaring på den tekst, som
      salmen bygger på (blad <a href="/static/facsimiles/vingaard_1553/0160R.jpg" class="facsimile-link inline">58r</a>). Det var meningen, at man skulle komme i tanke om
      melodien ud fra salmens første linje. Det er nok forklaringen på, at der til mange salmer ikke
      findes henvisninger til melodierne. Kun i 35 tilfælde har Vingaard henvist til de melodier,
      man skulle synge salmerne på. Op mod halvdelen af disse melodihenvisninger er overtaget fra
      Dietz' salmebøger og fra <em>Malmøsalmebogen</em>. Det viser, at Vingaard med sin salmebog
      lagde sig i forlængelse af den tidlige reformations musikalske praksis.</p>
    <p>Melodihenvisningerne har forskellig karakter, men fælles for dem er, at første linje af
      salmen afviger fra den tekst, som melodien nok var kendt under. Salmen "O Stierners skabere i
      Hiemelske huss" er en fordanskning af den latinske hymne "Conditor alme siderum", og i
      indledningen til salmen meddeles det som en selvfølgelighed, at den danske salme skal
      fremføres "Met de samme Noder som hun ['hymnen'] Siungis met" (blad <a href="/static/facsimiles/vingaard_1553/0053L.jpg" class="facsimile-link inline">5v</a>).
      Noget tilsvarende fremgår ved andre oversatte salmer, og det vidner om, at mange af den
      katolske kirkes melodier blev direkte overtaget i den protestantiske salmesang. Der forekommer
      også henvisninger til melodier, der var knyttet til reformationstidens nye salmer. "DEn som
      vil en Christen hede" (blad <a href="/static/facsimiles/vingaard_1553/0248R.jpg" class="facsimile-link inline">91 IIr</a>) skulle synges til melodien "Saa taler den Vuiise
      ['uvise'] mund", og dette gøres klart blot ved at nævne førstelinjen af Luthers salme. Tilmed
      må melodierne til Luthers salmer have været kendte under deres tyske titler. Det fremgår af
      henvisningen til "En neues leyd wyr heben an" (blad <a href="/static/facsimiles/vingaard_1553/0193L.jpg" class="facsimile-link inline">73v</a>),
      som skulle bruges til salmen "O Herre Gud i Hiemmerig". I enkelte tilfælde kunne der vælges
      mellem flere egnede melodier, og det gjorde Vingaard opmærksom på ved at nævne begge to eller
      ved blot at orientere om "tuenne noder" (blad <a href="/static/facsimiles/vingaard_1553/0261L.jpg" class="facsimile-link inline">97 IIv</a>).
      Det sidste sker ved "AF dybsens nød raaber ieg til dig", som danske menigheder siden 1530'erne
      havde sunget på to forskellige melodier.</p>
    <p>Fra et nutidigt perspektiv er det ikke altid entydigt, hvilke melodier Vingaard henviser til.
      Selvom han ofte gengiver hele første linje af den salme, som melodien var knyttet til,
      forekommer der tit flere melodier til samme salme. Når der står, at "O Gud af himmelen" er
      melodi til "O Herre Gud aff Hiemmerig" (blad <a href="/static/facsimiles/vingaard_1553/0154R.jpg" class="facsimile-link inline">55r</a>), er
      det ikke klart, hvilken af de tre kendte melodier der menes. Det indebærer, at henvisningerne
      ikke nødvendigvis gælder specifikke melodier, men en gruppe af melodier med samme versemål.
      Vingaards måde at henvise på har gjort det muligt for menigheden at vælge den melodi, de
      plejede. Dermed var melodireferencerne kun brugbare for kendere. Dette kommer endnu mere til
      udtryk i de mange indforståede formuleringer som "Met de noder som Capitan siungis met" (blad
        <a href="/static/facsimiles/vingaard_1553/0179L.jpg" class="facsimile-link inline">66v</a>)
      eller "som siungis vnder den Tenor euig blyb" (blad <a href="/static/facsimiles/vingaard_1553/0189L.jpg" class="facsimile-link inline">71v</a>).
      Melodien til salmen "CApitan Herre Gud Fader min" (blad <a href="/static/facsimiles/vingaard_1553/0225L.jpg" class="facsimile-link inline">89v</a>) har
      været så udbredt og den militære undertone så umiskendelig, at degnen eller en anden forsanger
      nemt kunne genkende melodihenvisningen på blad 66v. Til gengæld måtte man have et indblik i
      flerstemmig sang for at regne ud, at der på blad 71v var tale om den verdslige melodi "Ewig
      bleib ich dein unverkehrt", der var brugt som tenorstemme i en samling af flerstemmige
      kompositioner (Glahn 1954:218). Også bemærkningen "Vnder Rosine Noder" til salmen "EN viiss
      tale er denne her" (blad <a href="/static/facsimiles/vingaard_1553/0194R.jpg" class="facsimile-link inline">74r</a>) var en indforstået henvisning til den tyske vise
      "Rosina wo war dein Gestalt" (Glahn 1963:71). Salmebogen viser sig på denne måde at være vævet
      ind i en levende europæisk musikkultur, som Vingaard forudsatte, at læseren kendte til.</p>
    <p>Rundt omkring i Vingaards salmebog får man indblik i den musikalske baggrund for salmernes
      anvendelse, og enkelte steder afslører bogen detaljer om den konkrete implementering i
      gudstjenesterne. Det fremgår blandt andet, at vekselsangen "Erens Konning o Christe" skal
      synges skiftevis af "forsamlingen" ('menigheden') og "chorid" (blad <a href="/static/facsimiles/vingaard_1553/0111L.jpg" class="facsimile-link inline">33v</a>).
      Denne praksis overtog Vingaard fra tidligere salmebøger, og den gik videre i både Thomissøns
      salmebog (blad <a href="/thomissoen_1569/5/10#243" class="facsimile-link-external inline">94r</a>) og Jespersens graduale (side <a href="/jespersen_1573/29/11#0223L" class="facsimile-link-external inline">210</a>).</p>
    <p>I messeordningen tildeles de involverede i messens afvikling forskellige roller (se afsnittet
        <a href="#messeordningen">Messeordningen i salmebogen 1553</a>). Ud over præsten udpeges kor
      og menighed. Når der om "WJ Tro alle sammen paa een Gud" står, at "Den Christne forsamling oc
      Chorid siunge til haabe ['sammen']" (blad <a href="/static/facsimiles/vingaard_1553/0280R.jpg" class="facsimile-link inline">107r</a>), må man formode, at nogle af de andre liturgiske led
      i messen forventedes at blive sunget af koret alene uden menighedens deltagelse. Det er derfor
      overraskende at læse, at indgangssalmen "AF dybsens nød raaber ieg til dig" synges af "Chorid
      eller den Christne forsamling" (blad <a href="/static/facsimiles/vingaard_1553/0261L.jpg" class="facsimile-link inline">97 IIv</a>). Hvis der ikke var et kor til stede, sang
      menigheden naturligvis selv, men skulle koret i andre tilfælde synge alene? Sådanne detaljer
      er uklare, hvilket formodentlig skyldes messeordningens brede sigte på bykirker såvel som
      landsbykirker.</p>
    <p>Danske og latinske sange blev brugt kirkeåret igennem i forbindelse med det liturgiske led
      sekvens (se afsnittet <a href="#messeordningen">Messeordningen i salmebogen 1553</a>). I
      salmebogen beskrives dette med nogle interessante musikalske detaljer, som viser sangenes brug
      i messen. Mellem påske og Kristi himmelfart brugtes sekvensen "Victimae Paschali Laudes" og
      den danske gendigtning "CHristus Jesus for oss Offrit" (blad <a href="/static/facsimiles/vingaard_1553/0106R.jpg" class="facsimile-link inline">31r</a>).
      Sekvensen dramatiserer Maria Magdalenas besøg ved graven påskemorgen, og menigheden spørger:
      "Sig oss nu Maria/ huad du haffuer paa Veyen seet". Herefter kommer Marias svar, "som en vng
      persone skal siunge" (blad <a href="/static/facsimiles/vingaard_1553/0274R.jpg" class="facsimile-link inline">104r</a>). Kvinder optrådte på denne tid ikke offentligt som
      musikere i kirkerne, og for at opretholde illusionen om, at opstandelsens førstehåndsvidne er
      til stede, kunne man lade en kordreng med sin lyse stemme agere Maria. Den skik er overtaget i
      Jespersens graduale (1573), hvor passagen skal synges af "Duo Pueri" ('to drenge') (s. 197 og
      218). Denne form for vekselsang, hvor menigheden synger skiftevis med andre i kirken, er også
      udgangspunktet for sekvensen "Den ypperste høytid och store Aandelige glæde", der synges fra
      Kristi himmelfart til pinse (blad <a href="/static/facsimiles/vingaard_1553/0274R.jpg" class="facsimile-link inline">104r</a>). Det fremgår, at den danske strofe skal synges
      "Mellem huer i thu. Verss i Hymmen ['hymnen']", hvilket formodentlig betyder, at koret skulle
      synge den latinske hymne opdelt i to dele. Når der står, at den danske strofe skal synges
      "Effter Orgene och Chored", kan man gå ud fra, at menigheden skulle synge alternerende med
      orgelspil og korsang.</p>
    <h1 id="teksterne">Teksterne</h1>
    <p>Vingaards salmebog indeholder i alt ca. 180 salmer ‒ optællingen er lidt usikker, fordi det i
      enkelte tilfælde kan diskuteres, hvad der skal regnes for selvstændige sange. Langt de fleste
      er på dansk og tager rimeligvis sigte på menighedens sang under gudstjenesten på søn- og
      helligdage eller ved de daglige andagter.</p>
    <p>I de ældste danske salmebøger er der udelukkende trykt sange på modersmålet (se nærmere
      afsnittet <a href="#indplacering">Indplacering blandt andre salme- og messebøger</a>). Derfor
      er det et nybrud, at Vingaards salmebog i det store salmeafsnit (blad <a href="/static/facsimiles/vingaard_1553/0047L.jpg" class="facsimile-link inline">2v</a>-<a href="/static/facsimiles/vingaard_1553/0259L.jpg" class="facsimile-link inline">96 IIv</a>)
      har optaget to latinske sange, de meget udbredte julesalmer "Grates nunc omnes" (blad <a href="/static/facsimiles/vingaard_1553/0057L.jpg" class="facsimile-link inline">7v</a>) og
      "Dies est lætitiæ" (blad <a href="/static/facsimiles/vingaard_1553/0061L.jpg" class="facsimile-link inline">9v</a>). Bogens anvisninger om messen (se afsnittet <a href="#messeordningen">Messeordningen i salmebogen 1553</a>) omtaler nogle sekvenser, dvs.
      vekselsange placeret mellem Halleluja-salmen og evangeliet, og blandt dem har i hvert fald tre
      form af skiftevis latinsk og dansk sang (blad <a href="/static/facsimiles/vingaard_1553/0273L.jpg" class="facsimile-link inline">103v</a>-<a href="/static/facsimiles/vingaard_1553/0274R.jpg" class="facsimile-link inline">104r</a>).
      Kun den ene af de tre latinske tekster er aftrykt i bogen, nemlig "Grates nunc omnes".
      Allerstærkest kommer interessen for latinsk kirkesang til udtryk i bogens sidste afsnit (blad
        <a href="/static/facsimiles/vingaard_1553/0412R.jpg" class="facsimile-link inline">173r</a>-<a href="/static/facsimiles/vingaard_1553/0419L.jpg" class="facsimile-link inline">176v</a>), som helt igennem er på latin og indeholder 12 sange.</p>
    <p>Ikke kun i udvalget af tekster betegner Vingaards salmebog et nybrud, det samme gælder den
      typografiske opsætning. I de tidligste salme- og messebøger er det vanskeligt at finde de
      poetiske afsnit, fordi verslinjerne er sat omløbende ligesom prosa. Derimod markeres
      begyndelse af en ny strofe klart med linjebrud, indrykning og undertiden et særligt tegn, en
      lille blomst. Den konvention følger Vingaards tryk stort set, men i enkelte tilfælde markeres
      nyt vers med linjeskifte. Nybruddet finder sted i bogens første tillæg og gælder kun to-tre
      salmer (blad <a href="/static/facsimiles/vingaard_1553/0345L.jpg" class="facsimile-link inline">139v</a>, blad <a href="/static/facsimiles/vingaard_1553/0347L.jpg" class="facsimile-link inline">140v</a> og
      blad <a href="/static/facsimiles/vingaard_1553/0354R.jpg" class="facsimile-link inline">144r</a>); i den ene, "O Gud vi takke og love dig", er første strofe sat på gammeldags
      manér, og salmen fremtræder som en overgang mellem gammelt og nyt. I bogens andet tillæg
      følger en enkelt salme den nye skik (blad <a href="/static/facsimiles/vingaard_1553/0382R.jpg" class="facsimile-link inline">158r</a>).</p>
    <p>Linjebrud som markering af nyt vers er et træk, der imødekommer den syngendes behov for
      overblik og måske også vidner om en mere forfinet poetisk fornemmelse. I hvert fald havde
      denne typografiske konvention fremtiden for sig. Det kan være vanskeligt at begribe, hvor
      afgørende den nye opsætning er for vores opfattelse af en passage som poesi. I den
      elektroniske udgave har vi omhyggeligt indført linjebrud ved nyt vers, men den gamle opsætning
      kan naturligvis ses i faksimilerne af originalen. For at tydeliggøre nybruddet følger her
      strofe 1 og 2 af overgangstilfældet "O Gud vi takke og love dig" med originalens linjebrud
      (blad <a href="/static/facsimiles/vingaard_1553/0354R.jpg" class="facsimile-link inline">144r</a>):</p>
    <blockquote>
      <p>O Gud wi tacke och loffue dig ved</p>
      <p>din Søn Christ vor Herre/ for alle</p>
      <p>dine gaffuer oc godhed/ som du be-</p>
      <p>uiser oss here/ Met megit gaat som du for-</p>
      <p>merer oc altid oss saa vel forseer/ Thi bør</p>
      <p>dig priss oc ære.</p>
      <p>⁕ Som du nu haffuer vederqueget vel</p>
      <p>vort Legeme met dine gode</p>
      <p>Saa bede wi at du aandelige føder vor siæl</p>
      <p>met dit hellige ord oc naade</p>
      <p>Der ved hun leffuer euindelig</p>
      <p>oc bliffuer hoss dig til euig tiid</p>
      <p>oc glædis for vden al ende</p>
    </blockquote>
    <p>For at finde versopdelingen i strofe 1 skal man finde enderimene og kan i øvrigt kun støtte
      sig til skråstregerne / der svarer til moderne komma. Ved at kombinere de to parametre når man
      frem til strukturen</p>
    <blockquote>
      <p>O Gud wi tacke och loffue dig ved din Søn Christ vor Herre/</p>
      <p>for alle dine gaffuer oc godhed/</p>
      <p>som du beuiser oss here/</p>
      <p>Met megit gaat som du formerer</p>
      <p>oc altid oss saa vel forseer/</p>
      <p>Thi bør dig priss oc ære.</p>
    </blockquote>
    <p>Den første lange linje er jo indlysende urimelig. Den må skulle opdeles i to, og denne
      intuitive fornemmelse støttes af anden strofe, der har syv vers. Ud fra indholdet er det mest
      oplagt at dele linjen efter "dig", men ordet rimer ikke på noget andet i de følgende vers. I
      anden strofe rimer vers 1 og 3, og det kunne tale for en opdeling efter "ved", som med
      datidens tolerance for rimkvalitet godt kan siges at rime på "godhed". I den elektroniske
      udgave har vi delt efter "dig", fordi vi har fulgt det generelle princip at lade
      versopdelingen i Hans Thomissøns <em>Den danske Psalmebog</em> (1569) være norm for de ældre
      messe- og salmebøger. Thomissøn har nemlig gennemført opsætningen vers for vers undtagen ved
      strofer, der står under noderne, og her kan vi støtte os til melodien (trykt i Thomissøns
      salmebog blad <a href="/thomissoen_1569/23/2#712" class="facsimile-link-external inline">329v</a>). Strofen har endnu en problematisk versdeling: Efter "formerer" er der ingen
      skråstreg, og efter moderne opfattelse rimer ordet ikke på "forseer". Rimet er imidlertid
      acceptabelt efter 1500-tallets poetik, især hvis man forudsætter en udtale, hvor sidste
      stavelse er svundet, altså <em>formér</em>. Hermed skulle strofens struktur omsider være
      afdækket: en strofe på syv vers med fire krydsrimende vers (1 + 3, henholdsvis 2 + 4),
      efterfulgt af to parrimende vers (5 + 6) og et vers, som måske, måske ikke indgår i rim med
      vers 2 + 4. Kun en undersøgelse af salmens øvrige strofer, bl.a. strofe 2, viser, at vers 7
      næppe rimer.</p>
    <p>Som hjælp til opfattelsen af strofens versdeling blev rytmen ikke nævnt. Den ville være et
      afgørende kriterium for senere tiders salmer, men i 1500-tallet var rytmen i dansk poesi
      relativt fri, fordi man kun anså de trykstærke stavelser for relevante. Standardversene havde
      tre tryktoppe ved tostavet rim og fire ved trestavet rim. I det følgende citat af strofe 1 er
      de sandsynlige tryktoppe markeret med aprostrof ' umiddelbart inden stavelsen:</p>
    <blockquote>
      <p>O 'Gud wi 'tacke och 'loffue 'dig</p>
      <p>ved din 'Søn 'Christ vor 'Herre/</p>
      <p>for 'alle 'dine 'gaffuer oc god'hed/</p>
      <p>som 'du be'uiser oss 'here/</p>
      <p>Met 'megit 'gaat som 'du for'merer</p>
      <p>oc 'altid 'oss saa 'vel for'seer/</p>
      <p>Thi 'bør dig 'priss oc 'ære.</p>
    </blockquote>
    <p>Det er klart, at teksten tillader alternative betoninger af adskillige stavelser, og derfor
      er det vanskeligt at bruge rytmen som kriterium for versopdelingen. En så fri rytme har kun
      kunnet fungere i fællessang, hvis menigheden blev oplært i en bestemt fordeling af teksten til
      melodien. Vore dages lejlighedssange giver os en fornemmelse af problemet, som vi ikke er
      trænet i at løse på samme selvfølgelige måde som reformationstidens mennesker. Først i
      barokdigtningen fra ca. 1630 og frem knæsættes det princip, at der skal være regelmæssig
      vekslen mellem trykstærke og tryksvage stavelser.</p>
    <p>Langt de fleste danske sange i Vingaards salmebog følger de poetiske principper i "O Gud vi
      takke og love dig". Inden for disse rammer er der en ganske rig variation i strofernes
      verstal, rimstillingen og verslængden. Også en del af de latinske sange følger dette mønster,
      se fx "Puer natus in Bethlehem" (blad <a href="/static/facsimiles/vingaard_1553/0412R.jpg" class="facsimile-link inline">173r</a>).</p>
    <p>En ikke helt lille gruppe sange afviger imidlertid markant fra den poetik, som går tilbage
      til middelalderen. Det er typisk bibeltekster, især Davidssalmer, der følger konventionerne
      for den hebraiske poesi. Her er det vigtigste strukturerende element parallelismer, altså
      forskellige udtryk med nogenlunde samme indhold, se fx strofe 4 af Hans Tausens gendigtning af
      Salme 111, "Jeg takker Herren af ganske hjerte" (blad <a href="/static/facsimiles/vingaard_1553/0395L.jpg" class="facsimile-link inline">164v</a> med
      moderne versopdeling):</p>
    <blockquote>
      <p>Hans henders handel ['handlinger'] er idel Sandhed oc ræt/</p>
      <p>Alle hans befallinger ere retskaffne/</p>
      <p>Stedze till euig tid bliffue de bestandige/</p>
      <p>Och ske met Trofasthed oc relighed ['redelighed, ærlighed'].</p>
    </blockquote>
    <p>For en umiddelbar betragtning nærmer disse salmer sig prosa og omtales ofte som
      "prosaoversættelser" eller rent ud "prosa". I middelalderen var denne type sangtekster
      almindelig, især på latin, og blev fremført til de såkaldte gregorianske melodier (se
      afsnittet <a href="#musikken">Musikken</a>). I de tidlige lutherske kirker blev teksterne
      oversat til modersmålene, og i den form fortsatte afsyngelsen af Davidssalmerne, men gik
      efterhånden af brug. Fra og med Thomissøns salmebog gled den ud af den danske salmetradition
      (Andersen 1983:201-3, 205-8).</p>
    <h1 id="inledningerne">Indledningerne</h1>
    <p>Næsten alle salmer i Vingaards salmebog er forsynet med en overskrift, ofte en summarisk
      angivelse af salmens art og indhold, fx "Een Loffsang aff Christi Fødelse" (blad <a href="/static/facsimiles/vingaard_1553/0070R.jpg" class="facsimile-link inline">14r</a>),
      undertiden suppleret med en melodiangivelse som "En Aandelig vise met de Noder som Gud Fader
      bliff du nu met oss/ siungis met" (blad <a href="/static/facsimiles/vingaard_1553/0132R.jpg" class="facsimile-link inline">44r</a>). I nogle tilfælde bliver salmen udpeget som
      alternativ til den foregående: "De X Gudz bud anderledis" (blad <a href="/static/facsimiles/vingaard_1553/0246R.jpg" class="facsimile-link inline">90 IIr</a>).
      De gammeltestamentlige Davidssalmer identificeres gerne ved nummer og begyndelsesord fra den
      almindeligt udbredte latinske bibel Vulgata: "Den xlv Psalm Deus noster refugium et virtus"
      (blad <a href="/static/facsimiles/vingaard_1553/0160R.jpg" class="facsimile-link inline">58r</a>). Også de gamle liturgiske sange har bibeholdt deres latinske navn i overskriften,
      fx "Christus natus hodie" (blad <a href="/static/facsimiles/vingaard_1553/0059L.jpg" class="facsimile-link inline">8v</a>), der indleder den danske gendigtning "Nu er født os
      Jesus Krist". Også den middelalderlige dansksprogede baggrund nævnes en sjælden gang: "Den
      menige Almues sang Det hellige Kaarss" (blad <a href="/static/facsimiles/vingaard_1553/0093L.jpg" class="facsimile-link inline">24v</a>),
      hvor salmens begyndelsesord inddrages i overskriften. Kun få salmer har krævet en længere
      indledning, som fx kan give anvisning på afsyngelsen: "En Sequentz at paakalle den Helligaandz
      naade met/ Oc siungis disse fire effterfølgende Vers aff samme sequentz mellem huer Vers aff/
      Nu bede wi den HelligAand/ Som her effterfølger" (blad <a href="/static/facsimiles/vingaard_1553/0121L.jpg" class="facsimile-link inline">38v</a>).</p>
    <p>Mange af disse indledninger har Vingaards salmebog overtaget fra <em>Malmøsalmebogen</em>,
      tit i let forkortet form og gerne med dansk oversættelse i stedet for latin (Andersen 1983:71,
      97-99 og flere steder). En særlig idiosynkrasi har udgiveren over for <em>jul</em>, som
      erstattes af "Jesu Christi fødelssis tiid" o.lign. (bl.a. blad <a href="/static/facsimiles/vingaard_1553/0195L.jpg" class="facsimile-link inline">74v</a>, jf.
      Andersen 1983:93). I tillæggene til salmebogen optræder en helt ny type oplysning:
      oversætteren. Mest markant er omtalen af Hans Tausens indsats i så henseende (flere steder
      blad <a href="/static/facsimiles/vingaard_1553/0394R.jpg" class="facsimile-link inline">164r</a>-<a href="/static/facsimiles/vingaard_1553/0405L.jpg" class="facsimile-link inline">169v</a>). I det store salmeafsnit sker det uhyre sjældent, at en salme anprises i
      overskriften, men det sker med fire af de 11 salmer i første tillæg, fx i formen "En merckelig
      ['bemærkelsesværdig'] skøn Lofsang" (blad <a href="/static/facsimiles/vingaard_1553/0355L.jpg" class="facsimile-link inline">144v</a>).</p>
    <p>Udover overskrifter eller indledninger til de enkelte salmer findes en halv snes steder en
      overskrift, som gælder en gruppe salmer. De fleste angiver helligdage i løbet af kirkeåret, fx
      "Til Pingetz ['pinse'] dag" (blad <a href="/static/facsimiles/vingaard_1553/0119L.jpg" class="facsimile-link inline">37v</a>). Typografisk afviger disse rubrikker ikke fra
      salmeindledningerne, og afgrænsningen af den relevante gruppe salmer er undertiden ikke
      markeret og derfor uklar. Det er tilfældet med den interessante oplysning "Disse gamle Sange
      haffue wi antegnet At huer maa see/ at der haffuer verit fromme Christne mit vdi den blindhed
      oc vildfarilse som wi vore vdi Och haffue dog verit opholdne vid Gudz naade vdi Christi sande
      bekendelsse" (blad <a href="/static/facsimiles/vingaard_1553/0060R.jpg" class="facsimile-link inline">9r</a>-<a href="/static/facsimiles/vingaard_1553/0061L.jpg" class="facsimile-link inline">9v</a>). Rimeligvis gælder oplysningen de to efterfølgende
      salmer. For en moderne læser er det yderligere forvirrende, at overskrifterne hyppigt
      anbringes allernederst på en side. Det svarer dog til datidig praksis og har næppe stødt
      bogens publikum.</p>
    <h1 id="sammenfattende-om-teksterne">Sammenfattende om teksterne</h1>
    <p>Vingaards salmebog har en forholdsvis kompliceret tilblivelseshistorie, som er fremlagt i
      afsnittet <a href="#indplacering">Indplacering blandt andre salme- og messebøger</a>.
      Grundstammen er de tidlige salmebøger fra Malmø, som er blevet suppleret i flere omgange, dels
      med nyskrevne eller nyoversatte tekster, dels med latinske sange. Set under ét repræsenterer
      salmerne en lang tradition, fra de gammeltestamentlige salmer til helt nydigtede åndelige
      viser (se nærmere Widding 1933,II:18-53). Langt de fleste er oversat efter de tidligste
      lutherske salmebøger på nedertysk og højtysk, og der er adskillige Luthersalmer; de ikke helt
      få dubletter og alternative versioner vanskeliggør en præcis optælling (se den nyttige
      oversigt Andersen 1983:234-51). Desuden er der enkelte oversættelser fra svensk, og en del
      salmer er originalt danske.</p>
    <p>For Vingaard og hans redaktør var teksternes proveniens underordnet. Det centrale var
      forkyndelsen af den rette lutherske lære, og det havde konsekvenser for salmernes form.
      Budskabet skulle fremsættes enkelt, umiddelbart forståeligt og ikke pakkes ind i et særligt
      poetisk sprog. Det var Luthers eget ideal, og det blev fulgt (jf. Dahlerup 2016:43-51). Ind
      imellem slap det blomstrende billedsprog fra især Davidssalmerne dog med ind i salmebogen, fx
      den indtagende skildring af den mand, der "haffuer sin lyst i Herrens Lou":</p>
    <blockquote>
      <p>Han er som it træ der plantet er/</p>
      <p>hoss ['ved'] rindende vand strømme/</p>
      <p>Huilket sin fruct i tiden ber ['bærer']/</p>
      <p>hendis ['dets'] Blad sig ey forsømme ['tøver']</p>
      <p>Huad han gør skal hannem vel bekomme</p>
      <p>Men de forfaris ['går til grunde'] som ære wfromme/</p>
      <p>som Støff for vind hin stercke</p>
    </blockquote>
    <p>(blad <a href="/static/facsimiles/vingaard_1553/0134R.jpg" class="facsimile-link inline">45r</a>, strofe 2, gendigtning af Salme 1).</p>
    <p>De bibelske vendinger var blevet udnyttet i de åndelige viser på dansk længe før
      reformationen og kunne indgå i den lutherske salmesang, når man sørgede for at udrense de
      specifikt katolske begreber, som Luther vendte sig imod (se nærmere Møller 1923:XXI-XXVI).
      Selve den poetiske form med enderim, rytme og strofeformer var blevet udviklet i
      middelalderens digtning og anvendt også i dansksprogede digte. Så selvom den lutherske
      menighedssang betegner et nybrud, er den også en videreførelse af den middelalderlige danske
      poesi.</p>
    <h1 id="værkets-betydning">Værkets betydning</h1>
    <p>Vingaards salmebog blev genoptrykt flere gange i årene efter 1553. Vi kender fem udgaver, der
      er trykt i Lübeck i perioden 1556-68 (Andersen 1983:13). Værket har altså opnået en vis
      udbredelse helt op til den kongeligt privilegerede salmebog fra 1569, og i tiden efter <em>Den
        danske Psalmebog</em> har bøgerne naturligvis været i brug. Også i den videre tradition har
      Vingaards samling sat sig spor, idet Thomissøn i sin salmebog har optaget danske salmer fra
      hele værket inkl. første og andet tillæg. Derimod har det tredje tillæg næppe haft nogen
      betydelig indflydelse på den danske salmetradition. Hverken Thomissøns salmebog eller
      Jespersens Graduale overtager 1553-salmebogens tekstformer.</p>
    <h1 id="netudgaven">Netudgaven</h1>
    <p>Den digitale udgave bygger dels på faksimilen i <em>En Ny Psalmebog 1553</em> I-II, bind I.
      København: Universitets-Jubilæets danske Samfund · Akademisk Forlag, 1983, dels på de digitale
      faksimiler af det eneste bevarede komplette eksemplar, som tilhører Karen Brahes Bibliotek
      (jf. Dal 1983). De er fremstillet af ProQuest til <em>Tidlige europæiske bøger</em> og kan
      tilgås med Det Kongelige Biblioteks søgefunktion (soeg.kb.dk) under "En ny Psalmebog 1553".</p>
    <p> Se endvidere <a href="https://salmer.dsl.dk/guidelines">Vejledning</a>.</p>
    <h1 id="litteratur">Litteratur</h1>
    <p>Merete Geert Andersen, "Kalendarierne i vore ældste danske salmebøger", i <em>Hymnologiske
        Meddelelser</em>, årg. 5, 1976, s. 101-127.</p>
    <p>Niels Knud Andersen, "En Ny Psalmebog 1553", i <em>En Ny Psalmebog 1553</em> I-II. København:
      Universitets-Jubilæets danske Samfund · Akademisk Forlag, 1983, bind II: 7-251.</p>
    <p>Peter Balslev-Clausen, "Forordene i reformationstidens danske salmebøger", i <em>Hymnologiske
        Meddelelser</em>, årg. 33, nr. 4, 2004, s. 245-281.</p>
    <p>Herman Bonnus, <em>Enchiridion geistlike Lede und Psalmen puppet nye gebetert.</em> Lübeck:
      Johann Balhorn d.æ., 1547.</p>
    <p>Pil Dahlerup, <em>Reformationslitteratur</em>. København: U Press, 2016.</p>
    <p>Erik Dal, "Eksemplarerne", i <em>En Ny Psalmebog 1553</em> I-II. København:
      Universitets-Jubilæets danske Samfund · Akademisk Forlag, 1983, bind II: 264-74.</p>
    <p>Erik Dal, "Efterskrift", i <em>Hans Thomissøns Salmebog. 3. faksimileudgave</em>, udgivet af
      Samfundet dansk Kirkesang. Herning: Poul Kristensen, 1997.</p>
    <p>Åke Davidsson, <em>Danskt musiktryck intill 1700-talets mitt.</em> Studia Musicologica
      Upsaliensia 7. Uppsala: Almqvist &amp; Wiksells, 1962.</p>
    <p><em>Den rette Ordinans.</em> København: Hans Vingaard, 1542.</p>
    <p><em>Een ny Bedebog aff den hellige scrifft.</em> Magdeburg: Hans Walther, 1531.</p>
    <p><em>Een ny ha</em>n<em>dbog med Psalmer oc aandelige lofsange</em>. Rostock: Ludwig Dietz,
      1529.</p>
    <p>Henrik Glahn, <em>Melodistudier til den lutherske salmesangs historie fra 1524 til ca.
        1600.</em> 2 bind København: Rosenkilde og Bagger, 1954.</p>
    <p>Henrik Glahn, "Melodierne", i <em>En Ny Psalmebog 1553</em> I-II. København:
      Universitets-Jubilæets danske Samfund · Akademisk Forlag, 1983, bind II: 252-63.</p>
    <p>Henrik Glahn, <em>Salmemelodien i dansk tradition 1569-1973</em>. København: Anis, 2000.</p>
    <p>Inga Mai Groote, "'Synopsis musicae'. Charts and tables in sixteenth-century music
      textbooks", i Andrea Lindmayr-Brandl et al. (red.), <em>Early Music Printing in
        German-Speaking Lands.</em> Abingdon: Routledge, 2018, s. 100-118.</p>
    <p>Niels Jespersen: <em>GRADVAL. En Almindelig Sangbog</em>, København: Lorenz Benedicht,
      1573.</p>
    <p>A. Hyatt King, <em>Four Hundred Years of Music Printing.</em> 2. udgave. London: Trustees of
      the British Museum, 1968.</p>
    <p><em>Kirkeordinansen 1537/39, Det danske Udkast til Kirkeordinansen (1537), Ordinatio
        Ecclesiastica Regnorum Daniæ et Norwegiæ et Ducatuum Sleswicensis Holtsatiæ etc. (1537), Den
        danske Kirkeordinans(1539)</em>. Udgivet med indledning og noter af Martin Schwarz Lausten.
      København: Akademisk Forlag, 1989.</p>
    <p>Robin A. Leaver, <em>The Whole Church Sings. Congregational Singing in Luther’s
        Wittenberg</em>. Grand Rapids, Michigan: William B. Eerdmans Publishing Company, 2017.</p>
    <p>Andrea Lindmayr-Brandl et al., "Introduction", i Andrea Lindmayr-Brandl et al. (red.),
        <em>Early Music Printing in German-Speaking Lands</em>. Abingdon: Routledge, 2018, s.
      1-15.</p>
    <p>Andrea Lindmayr-Brandl, <em>Catalogue of early German printed music</em>.
      http://www.vdm16.sbg.ac.at (besøgt 23. juni 2020).</p>
    <p>Anders Malling, <em>Dansk Salmehistorie bind VIII. Salmebøgerne</em>. København: J.H.
      Schultz, 1978, s. 41-68.</p>
    <p>[Malmøsalmebogen]. [Udg. af Christiern Pedersen]. Malmø: [Joh. Hoochstraten], 1533.</p>
    <p>Claus Mortensen, <em>Th</em>et <em>cristelighe mesßeembedhe</em>. Malmø: Oluf Ulricksøn,
      1529.</p>
    <p>Niels Møller, "Om Nodetryk til danske Salmer før Hans Thomissøn. Nogle bibliografiske
      Bemærkninger", i <em>Danske Studier</em> 1916, s. 139-149.</p>
    <p>Niels Møller, <em>Salmesprog og Salmetyper. En psykologisk Undersøgelse af
        Reformationsaarhundredets danske Menighedssang til og med Hans Thomissøns Salmebog</em>.
      København: M.P. Madsen, 1923.</p>
    <p><em>Nogle nye Psalmer oc Lofsange</em>. Rostock: Ludwig Dietz, 1536.</p>
    <p>Joachim Slüter, <em>Eyn gantz schone unde seer nutte gesank boek</em>. Rostock: Ludwig Dietz,
      1525.</p>
    <p>Hans Thomissøn, <em>Den danske Psalmebog</em>. København: Lorenz Benedicht, 1569.</p>
    <p>Oluf Ulricksøn, <em>Een handbog som inde holler det hellige Eua</em>n<em>geliske Messe
        embede</em>. Malmø: Oluf Ulricksøn, 1535.</p>
    <p>S. Widding, <em>Dansk Messe, Tide- og Psalmesang 1528-1573</em>, I-II. København: Levin &amp;
      Munksgaard, 1933.</p>
    <p>Hans Vingaard, <em>En Ny Psalmebog</em>. København: Hans Vingaard, 1553.</p>
    <p>Frands Vormordsen, <em>Ha</em>n<em>dbog Om de</em>n <em>rette Euangeliske Messe</em>. Malmø:
      Oluf Ulricksøn, 1539.</p>
  </div>
</div>