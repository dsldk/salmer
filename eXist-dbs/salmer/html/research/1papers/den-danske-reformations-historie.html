<div>
    <div class="background-box">
        <div class="container">
            <div class="col">
                <h3>
                    <em>Udsigt over den danske reformations historie</em>
                </h3>
                <p>af <span class="author">Rasmus H.C. Dreyer</span></p>
            </div>
        </div>
    </div>
    <div class="container">
        <aside class="col-md-4">
            <h4>Forfatter</h4>
            <p>Rasmus H.C. Dreyer</p>
            <h4>Titel</h4>
            <p>
                <em>Udsigt over den danske reformations historie</em>
            </p>
            <h4>Sidst rettet</h4>
            <p>13-09-2022</p>
        </aside>
        <div class="col-md-8">
            <div class="toc">
                <h1>Indhold</h1>
                <ul style="list-style:none">
                    <li>
                        <a href="#indledning">Indledning</a>
                    </li>
                    <li>
                        <a href="#reformplaner">1517-1533: Reformplaner og
                            reformationskamp</a>
                    </li>
                    <li>
                        <a href="#martinluther">Martin Luther</a>
                    </li>
                    <li>
                        <a href="#tidligeår">Den danske reformation i de tidlige år</a>
                    </li>
                    <li>
                        <a href="#kirkepolitikken">Kirkepolitikkens konsekvenser</a>
                    </li>
                    <li>
                        <a href="#byreformationen">Byreformationen</a>
                    </li>
                    <li>
                        <a href="#bibelen">Bibelen som Guds lov</a>
                    </li>
                    <li>
                        <a href="#ensretning">1533-1560: Statsreformation og ensretning</a>
                    </li>
                    <li>
                        <a href="#herredagen">Herredagen 1533</a>
                    </li>
                    <li>
                        <a href="#kætterproces">Kætterproces mod Tausen</a>
                    </li>
                    <li>
                        <a href="#grevensfejde">Grevens Fejde 1534-1536</a>
                    </li>
                    <li>
                        <a href="#statsreformation">Statsreformationen</a>
                    </li>
                    <li>
                        <a href="#pederpalladius">Peder Palladius: konsolideringens mand</a>
                    </li>
                    <li>
                        <a href="#konfessionalisering">Konfessionaliseringen af
                            befolkningen</a>
                    </li>
                    <li>
                        <a href="#universitet">Et reformet universitet</a>
                    </li>
                    <li>
                        <a href="#forfatter">Forfatteren</a>
                    </li>
                    <li>
                        <a href="#litteratur">Litteratur</a>
                    </li>
                </ul>
            </div>
            <div class="chapter">
                <h1 id="indledning">Indledning</h1>
                <p>Spørger man en dansker, vil han eller hun næsten uden undtagelse kunne
                    nævne året for Danmarks reformation: 1536<a href="#fn1" class="footnote-ref" id="fnref1"><sup>1</sup></a>. Det svar lærer de
                    fleste endnu i skolen, og spørger man lidt videre ind, viser det sig, at
                    mange danskere også kan sætte en bestemt person på reformationens
                    begivenheder: Hans Tausen (1494-1561). ”En dansk Morten Luther/ han
                    stred med ordets sværd”, hedder det i B. S. Ingemanns (1789-1862)
                    historiske sang <em>På Tave bondes ager</em> – en af de klassiske
                    historiesange, som stadig er med i <em>Højskolesangbogen</em>.
                    Sammenkædningen af Martin Luther (1483-1546), Tausen og det ikoniske år
                    1536 hører således endnu til danskernes almendannelse. Samtidig er det
                    en rest af den nationalisering af historien, som begyndte ved
                    1700-tallets slutning og kulminerede i 1800-tallet i forbindelse med
                    helstatens deroute og nationalstatens fremkomst i løbet af århundredet. </p>
                <p>Det kunne nemt forlede os til at kaste den traditionelle fortælling om
                    Danmarks reformation på møddingen. Er det ikke bare et relikt fra gamle
                    dages nationale historieskrivning og nationale dannelse af børn og
                    ungdom? Nej, ikke kun. For selvfølgelig har den danske reformation noget
                    at gøre med både Luther og Tausen. At begrænse begivenhederne til det
                    ikoniske år 1536 er dog en simplificering, og Hans Tausen var ikke
                    nødvendigvis Danmarks Luther. I det mindste var der flere af hans slags,
                    og reformationen blev ikke gennemført ved et snuptag i 1536. Processen
                    var i gang længe før. Den evangeliske prædiken, det vil sige den
                    reformatoriske lære, som var inspireret af Luther og andre, hørtes
                    første gang i den dengang blomstrende handelsby Husum i Slesvig i 1522.
                    Dengang var Hans Tausen endnu på studieophold i udlandet og havde, så
                    vidt vi ved, ikke ’brudt’ med den gamle tradition, det vil sige den
                    pavekirkelige (katolske) kristendom. Den danske reformation var dog
                    undervejs. </p>
                <p>Utilfredsheden med det herskende kirkeliv i form af adelsvælde i både
                    kirke og styre sneg sig ind i tidens hastigst voksende gruppe,
                    borgerskabet. Kong Christian II (1481-1559, konge af Danmark-Norge
                    1513-1523, af Sverige 1520-1521) havde været lydhør over for borgerne;
                    han havde vidst, at han måtte alliere sig med dem for at holde sammen på
                    sit konglomerat af et nordisk rige. Det gik som bekendt dårligt. Sverige
                    faldt fra. Danmark ligeså – i hvert fald smed det adelige og kirkelige
                    rigsråd kongen på porten og hentede den holstenske hertug, kongens
                    farbror, Frederik I (1471-1533) ind på tronen i 1523. Han skulle være
                    garanten for, at den reformation og lutherbevægelse, som var brudt ud i
                    Tyskland årene forinden, kunne blive tæmmet og holdt ude af kongens
                    riger og lande. Det kunne og ville Frederik I ikke. Han havde lige så
                    meget som Christian II brug for alliancen med borgerne i købstæderne.
                    Hvis de fik lov til at få indflydelse på kirken og vælge deres egne
                    præster, kunne han få byernes støtte og dermed den nødvendige opbakning
                    i sin idelige kamp for at holde Christian II ude af riget. Det lykkedes,
                    men resulterede i en spaltning af den danske kirke.</p>
                <p>Reformationen blev i den forstand gennemført allerede i 1520’ernes
                    slutning. Det var først, da adel og kirke forsøgte at kuppe sig tilbage
                    ved kong Frederiks død i 1533, at det for alvor gik galt. Hvem skulle
                    arve riget? Skulle landet blive evangelisk? Skulle adel og kirke stadig
                    råde på alle andres vegne? Nej, det blev til krig, Grevens Fejde, og det
                    var her, at Frederik I’s ældste søn, hertug Christian (senere den III)
                    (1503-1559) sejrede og 6. august 1536 kunne erobre København. Da lå
                    vejen og riget åben for indførelsen af hans nye styre. En kristelig stat
                    indrettet efter Luthers og reformationsbyen Wittenbergs principper. Det
                    var med andre ord et statskup, som blev begrundet religiøst, og den nye
                    konge gav af samme grund de katolske biskopper skylden for borgerkrigen.
                    Men så meldte realiteterne sig. Danmark-Norge samt hertugdømmerne og
                    områdernes kirke skulle reformeres fuldstændigt. Det var en udfordring,
                    som krævede både kompromisser og omskoling.</p>
                <p>Årene fra 1520’ernes begyndelse til reformationskuppet i 1536 kalder vi
                    for reformationskampen. Jeg har valgt at skille denne gennemgang ved
                    året 1533, hvor Frederik I dør, fordi der her sker noget afgørende:
                    Kirken forsøger at tage magten og rulle reformationen tilbage. Men da er
                    det for sent. Reformationen har allerede sejret hos folket. Fra 1534 og
                    frem til 1536 følger borgerkrigen og så reformationen af staten og
                    kirken med Christian III’s sejr i 1536. Hvad der fulgte af 1536 og frem
                    til Christian III ’s død i 1559 kalder vi i kirkehistorien for
                    konsolideringstiden, tiden, hvor reformationen blev indført som styre,
                    som tro og som levemåde.</p>
                <p>Det er disse hovedlinjer, jeg vil trække frem i denne oversigt. Den
                    danske reformation var ingen guddommelig nødvendighed, sådan som den
                    ellers meget hurtigt blev forstået. Den var en lang glidende bevægelse
                    hen imod en konsolidering af kirke, tradition og stat ud fra et bestemt
                    teologisk tankesæt, lutherdommen. Det var der blot ingen, som havde
                    fortalt de første årgange af reformationsteologer hvad var. Når vi
                    derfor skal se på den tidlige lutherdom og den lange danske reformation,
                    må vi nødvendigvis også se på nogle forskellige meninger, der var om,
                    hvad <em>Bibelen</em> sagde, og hvad det så måtte have af konsekvenser.
                    Men modsat, hvad der indtil langt op i det 20. århundrede var gængs
                    dansk kirkehistorie, vil jeg også sætte et par spørgsmålstegn ved, om
                    den tidlige danske reformation i det hele taget var så luthersk, som vi
                    går og tror.</p>
            </div>
            <div class="chapter">
                <h1 id="reformplaner">1517-1533: Reformplaner og reformationskamp</h1>
                <p>At rokke ved året 1536 som Danmarks reformationsår er ingen nyhed. F.eks.
                    spurgte den kirkehistoriske professor Johannes Oskar Andersen
                    (1866-1959) allerede i 1927, om vi ikke hellere skulle pege på året 1527
                    som epokeåret (Andersen 1927). Det var nemlig det år, hvor Frederik I på
                    en herredag i Odense, det vil sige et regeringsmøde mellem konge og
                    rigsråd, stadfæstede, at de evangeliske prædikanter, som fungerede i en
                    række købstæder, agerede på lovlig basis (Scharling 1974 og Sjøberg
                    1966-1967). Dette stred mod kongens håndfæstning, hans kontrakt med
                    rigsrådet, som var landets regeringsråd og ’kongeansættende myndighed’.
                    Rådet bestod af både kirkens bisper og højadelige ikke-gejstlige, hvor
                    bisperne bortset fra en enkelt også var adelige, og deres frustration
                    var forståelig, for Frederik I var netop blevet hyret ind i 1523 og
                    under kontraktlig forpligtelse indsat til at bekæmpe den martianske
                    sekt, som man benævnte den lutherske bevægelse dengang i de spirende
                    reformationsår. Efter Christian II’s positive holdning til de nye
                    humanistiske og evangeliske strømninger i 1520’ernes begyndelse var
                    Frederik I’s håndfæstning nemlig reaktionær i den forstand, at den gav
                    adelen yderligere rettigheder på bekostning af bønder, borgere og byer,
                    samt at den på det kirkelige område på det kraftigste indskærpede, at i
                    Danmarks rige</p>
                <blockquote>
                    <p>… vil vi aldrig tillade nogen kætter, Luthers discipel eller andre at
                        prædike og lære, lønligt eller åbenbart, imod den himmelske Gud, den
                        helligste kirkes tro, den helligste fader paven eller romerkirken.
                        Men hvor de findes [de lutherske kættere] udi vort rige, ville vi og
                        skulle lade dem straffe deres liv og gods (AG 2 s. 65-79; min
                        modernisering).</p>
                </blockquote>
                <p>Der skulle være dødsstraf for lutherske tilbøjeligheder. Men bisperne og
                    den konservativt-katolske del af adelen blev skuffet, da Frederik I
                    viste sig at føre en politik, der gik stik imod håndfæstningen. I løbet
                    af få år fandt han nemlig ud af, at han som sin forgænger Christian II
                    måtte have byers og borgeres støtte. Derfor beskyttede og tillod han
                    evangeliske prædikanter i købstæderne. Også udenrigspolitisk og endog
                    personligt syntes der at være et skifte at spore i Frederik I’s
                    ageren.</p>
                <p>Hans ældste søn, Christian, der i 1536 skulle blive landets første
                    lutherske konge, blev tidligt vundet for Luthers sag og var til stede på
                    den berømte tyske rigsdag i Worms i 1521, hvor Luther forsvarede sig mod
                    kejseren. Christian fik tilladelse til at gifte sig med en tysk,
                    evangelisk fyrstedatter. På samme vis bortgiftede Frederik I i 1526 sin
                    ældste datter, Dorothea (1504-1547), til den lutherske hertug Albrecht
                    af Brandenburg og Preussen (1490-1568). Det var et politisk giftermål.
                    Den preussiske hertug var indtil 1525 højmester i Den Tyske Orden, idet
                    Brandenburg-Preussen var en munkeordensstat. Det vakte både politisk og
                    kirkelig furore, da Albrecht omdannede sin kirketro stat til et
                    evangelisk hertugdømme med ham selv som kirkens øverste. På papiret var
                    der derfor tale om en mesalliance: Den officielt katolske kong Frederik
                    I’s datter blev viet til den udstødte evangeliske hertug. Måske var det
                    af personlig overbevisning? Det ved vi ikke, men for en konge på den tid
                    var person og embede et og det samme (Lyby 1993).</p>
                <p>Samme år, som Frederik I gav sin datter bort, brød han med de katolske
                    normer og droppede den traditionelle fredagsfaste, og flere af kongens
                    nærmeste allierede i rigsrådet, blandt andre rigshofmesteren Mogens Gøye
                    (ca. 1470-1544), nød også nadver på evangelisk vis, dvs. med både brød
                    og vin. På den anden side var Frederik I også politisk isoleret og blev
                    af udlandet opfattet som en de facto evangelisk fyrste. Ovenikøbet var
                    han også usurpator; en retmæssigt salvet konge var blevet stødt af
                    tronen til fordel for ham. Det brød end ikke reformationens hovedperson,
                    Martin Luther, sig om, hvad der måske også skyldtes, at Luther nu havde
                    lært den eksilerede Christian II at kende, idet Christian ad flere
                    omgange opholdt sig i Wittenberg. Christian II var for øvrigt også selv
                    blevet luthersk på dette tidspunkt, men var samtidig også den tyske,
                    katolske kejser Karl V’s (1500-1558) svoger. Kejseren følte sig derfor
                    særlig forpligtet til at hjælpe netop ham tilbage til hans rige. De
                    politiske forhold var altså virkelig spegede.</p>
                <p>Det er på den baggrund, vi skal forstå Frederik I’s handlinger på den
                    herredag i Odense i 1527, hvor Johannes Oskar Andersen ligefrem mente
                    der var blevet udstedt en art ’toleranceedikt’, det vil sige, at kongen
                    nærmest på grundtvigsk manér havde tilladt de evangeliske at operere som
                    en slags fri- eller valgmenigheder inden for rammerne af en katolsk
                    nationalkirke. Et sådant edikt har aldrig kunnet bekræftes i kilderne,
                    så det fandtes nok ikke, men den kirkehistoriske professor havde så
                    meget ret, at der på både denne herredag i Odense og herredagen året
                    forinden sammesteds blev stadfæstet en politik over for de evangeliske
                    borgere i købstæderne, som reelt betød, at deres prædikanter blev
                    tilladt. Dog stod de under kongens beskyttelse, hvorved den kirkelige
                    jurisdiktion blev indskrænket: Bisperne havde ikke længere autoritet
                    over for de prædikanter, som prædikede ’det hellige evangelium alt efter
                    Guds Ord’, altså var reformatoriske. Dem beskyttede kongen ved at
                    udstede individuelle beskyttelsesbreve. Det var en slags juridiske
                    moratorier, en juridisk ad-hoc-løsning, som betød, at den evangeliske
                    lære kunne accepteres i de byer, der ønskede det (Grell 1978). Det mest
                    berømte og måske tidligste af disse beskyttelsesbreve blev udstedt til
                    Hans Tausen i 1526, efter at han formentlig i 1525 var kommet til Viborg
                    og havde begyndt sine reformatoriske prædikener. Beskyttelsesbrevene
                    betød, at de for den katolske kirke irriterende reformationsprædikanter
                    juridisk set blev gjort til kongelige kapellaner, det vil sige stillet
                    under kongens myndighed og beskyttelse, men i samme åndedrag blev
                    ’udlånt’ til byerne, hvor byrådene så agerede som både
                    ansættelsesmyndighed og som faktisk jurisdiktion.
                    Reformationsprædikanterne, der jo som præster burde stå under den
                    stedlige biskop og adlyde de pavekirkelige love og statutter, blev
                    derved gjort fri af den kirkens officielle jurisdiktion.</p>
                <p>Det midlertidige ved disse særudnævnelser bestod i, at denne løsning kun
                    gjaldt indtil et almindeligt koncil i kristenheden. Et koncil var et
                    kirkemøde, og det var tidligt et krav fra blandt andre Martin Luther, at
                    kristenheden samlet set skulle reformeres. Det kunne kun ske ved et frit
                    kirkemøde for alle kristne, hvor ’det frie’ betød, at mødet skulle være
                    frit for pavens overherredømme. Luther forlod sidenhen dette standpunkt,
                    idet det viste sig udsigtsløst at få indkaldt til et sådant koncil, og
                    da indkaldelsen endelig kom i 1537 fra pave Paul III (1468-1549, pave
                    fra 1534), endte det med, at ingen protestanter deltog. Det skyldtes
                    både, at de evangeliske fyrster netop var blevet besejret i felten af
                    den katolske kejser, og at paven fastholdt sin autoritet som højere end
                    kirkemødets. Martin Luther skrev faktisk et dogmatisk dokument, <em>De
                        Schmalkaldiske Artikler</em>, som skulle danne grundlag for
                    lutheranernes deltagelse på koncilet, idet han her i vanlig polemisk
                    stil definerede, hvor der var enighed og uenighed mellem de evangeliske
                    og pavekirken. Den juridiske koncilieklausul, som Frederik I indførte i
                    dansk lovgivning, skal vi møde gentagne gange i den danske
                    reformationshistorie, hvor den blev et sidste forkrampet håb for de
                    katolske, da lutherdommen og Christian III sejrede, og troen på
                    samdrægtighed i kirken endegyldigt ebbede ud.</p>
                <p>Forud for herredagen i Odense i august 1527 var gået en lignende i
                    december 1526. Begge møder reagerede på tidens to mest afgørende
                    forhold: Den standende trussel fra Christian II og den religiøst-sociale
                    uro, som hærgede både blandt borgere og bønder. I årene forinden havde
                    især Skåne været præget af meget voldsomme socialt motiverede oprør fra
                    bønderne, hvor også Christian II havde haft en finger med i spillet.
                    Borgernes anker over for konge og kirke var derimod især religiøse: De
                    krævede evangelisk prædiken og kirkens magt i byerne begrænset.
                    Bøndernes klager var i højere grad socialt betingede; de nægtede at
                    betale fuld tiende. Et bondeoprør ulmede som i Tyskland, men de danske
                    evangeliske prædikanter bar ikke ved til dette bål, selvom kirkens folk
                    senere anklagede dem for det: Se bare på Tyskland, advarede
                    Odense-bispen Jens Andersen Beldenak (død 1537) i 1528 borgerne i Viborg
                    og Aalborg, hvor den ”svære blodstyrtning, mord og brand … alt er kommen
                    af Mortens Luther lære og kætteri” (Tausen 1529 s. 40, min
                    modernisering). Bispen tænkte især på bøndernes oprør i det sydvesttyske
                    Schwaben og hele den tyske bondekrig. Det lagde Hans Tausen, som året
                    efter svarede biskoppen (det er herfra, vi kender biskoppens brev) stærk
                    afstand til: De schwabiske bønder ”med deres falske profeter … ville
                    være deres egne herrer”, ligesom de mente, ”at hver mand skulle være
                    lige fri”, idet de krævede alting frit: fri jagt, frit fiskeri og fri
                    skovhugst. Dette støttede Tausen ikke, eller i hvert fald forsvarede han
                    Luthers ageren i denne sag. Bønderne havde oprindeligt taget Luther til
                    indtægt for deres legalistiske forståelse af <em>Bibelen</em>, det vil
                    sige, at samfundet burde indrettes efter <em>Skriftens</em> principper
                    og med Kristi lære som den normerende lov. Da det hele udartede sig,
                    vendte Luther sig mod bønderne, og det var just, hvad Tausen hæftede sig
                    ved: Luther var ikke personligt ansvarlig for det hændte og ej heller
                    alle de andre onde ting, der sker i verden (Tausen 1529 s. 45-47, min
                    modernisering).</p>
                <p>I området omkring Viborg, hvor reformationen særlig hurtig kom i svang,
                    var der store uroligheder på landet, men vi kender ikke til hverken
                    prædikanter eller skrifter, som forbandt bøndernes krav med
                        <em>Bibelens</em> ord. Tværtimod blev bønderne på herredagen i 1526
                    ramt hårdt af Frederik I’s behov for kanoner og kolde kontanter i den
                    konstante rustning mod Christian II.</p>
                <p>Den evangeliske bevægelse var begyndt i hertugdømmerne hos
                    Wittenberg-teologen Hermann Tast (1490-1551) i Husum og havde spredt sig
                    som en steppebrand. Frederik I’s søn Christian (der blev konge som
                    Christian III i 1536) forstærkede bevægelsen, da han i 1525 havde
                    overtaget styringen af Haderslev Amt og Tørning Len. Som evangelisk, for
                    ikke at sige overbevist lutheraner, overtog han med det samme styringen
                    af områdets kirke. Han fyrede provsten og lagde kirken ind under
                    verdsligt styre, en proces der blev model for hans statsreformation i
                    1536/37. Hertugen tog sig nu selv af lærespørgsmål og kaldsbreve til
                    præsterne, men det gik ringe til en begyndelse. Bønderne nægtede at
                    betale til kirken, og bispetiende var der i hvert fald ingen grund til
                    at betale, nu hvor der hverken var provst eller biskop til at bestemme
                    over dem i kirkelige spørgsmål. På en landdag i Rendsborg i 1525 klagede
                    biskopper og gejstlige deres nød til kongen. Folk nægtede at betale
                    deres skat til kirken, hvilket kongen rigtignok mente var for galt, men
                    hvis han skulle hjælpe dem, måtte kirken også sørge for, at der for
                    fremtiden blev prædiket evangelium og ikke fabler! (Michelsen 1840 s.
                    454).</p>
                <p>Fra hertugdømmerne spredte denne skattenægterbevægelse sig til Danmark,
                    hvor også den menige adel begyndte at brokke sig over kirkens optræden,
                    dens gods og ejendom, og den evangeliske bevægelse fyrede godt op under
                    alt dette. ”Lutheriets gift sniger sig op gennem Jylland”, skrev den
                    lærde pavetro (altså katolske) teolog og humanist Poul Helgesen (ca.
                    1485-1534) om året 1526 (Helgesen 1890/1967 s. 192-194).</p>
                <p>Reformationen var i gang i de jyske byer, og åbenbart kom
                    skattebetalingen så meget ud af kontrol, at Frederik I på herredagen i
                    Odense i 1526 var nødt til at gribe ind, for ellers manglede pengene i
                    kassen. Frederik I’s politik var præget af en nødvendig balancegang: På
                    den ene side skulle han håndhæve gældende lov, på den anden side havde
                    han ikke råd til at lægge sig ud med borgerne, byerne og den lavere
                    adel. På samme vis var hverken konge eller kirke alene i stand til at
                    gennemtrumfe deres egen politik. De var indbyrdes afhængige, hvad
                    udviklingen på de to herredage i Odense i 1526 og 1527 viser (Sjøberg
                    1966-1967). Det var til skade for andre. Bønderne interesserede ingen
                    sig for, og de kom til at lide under det. I 1526 blev de pålagt
                    yderligere skatter, og kongen krævede endog, at de landsbyer, som havde
                    mere end én kirkeklokke, skulle afgive de resterende, så de kunne
                    smeltes om til kanoner. Derimod fik byerne, det vil sige købstæderne,
                    store indrømmelser og forbedrede forhold og selvstyre i forhold til
                    handel og andet. Christian II havde med de reformer, som i 1523 udløste
                    hans afsættelse, forsøgt at dæmme op for kirkens magt og pengeflugten ud
                    af landet ved at opnå en eller anden form for national kontrol over
                    kirken. Utrolige pengesummer skulle altid erlægges paven i Rom, når
                    embeder skulle besættes. Dette forsøg gentog Frederik I nu. Bekræftelsen
                    på, hvem der blev udnævnt til biskopper, skulle f.eks. søges ikke i Rom,
                    men hos den danske ærkebiskop, hvilket reelt betød den danske konge, da
                    der ingen lovligt og katolsk konfirmeret ærkebiskop var. Pengene, som
                    udnævnelsen kostede, skulle i samme ombæring betales til kongen og ikke
                    til paven. Det betød, at den danske kirke, skønt katolsk, afbrød
                    forbindelsen til Rom. Det gjorde man med fuldt overlæg og givetvis også
                    i bevidsthed om, at det var inden for rammerne af, hvad den kanoniske
                    lovgivning tillod. Det var en reform i ordets reelle betydning, en
                    tilbagevenden til en ældre praksis, hvor national bekræftelse af
                    bispevalg var sædvane eller i det mindste tilladt.</p>
                <p>Bisperne var næsten med på denne idé, og som modydelse lovede adelen, at
                    den ville hjælpe dem med at bekæmpe ”Luthers ukristelige lærdom”, selvom
                    det var idel tomme ord. Det gjorde de kun, fordi kirken gik med til at
                    stoppe overførelsen af jord og godser fra adel til kirke, hvilket kunne
                    lade sig gøre, fordi biskopperne selv var adelige. Kirkens krav om at
                    trække beskyttelsesbrevet til Hans Tausen og andre evangeliske
                    prædikanter tilbage blev derimod afvist. Kongen balancerede på en
                    knivsæg i forhold til sin håndfæstning, ikke mindst da han fremturede og
                    under selve herredagsmødet udstedte endnu et beskyttelsesbrev for at
                    tækkes borgerne i den vigtigste jyske by, Viborg: Frederik gav ikke bare
                    beskyttelse til endnu en evangelisk prædikant i Viborg, Jørgen Jensen
                    Sadolin (ca. 1499-1559), men gav ham tilmed også tilladelse til at
                    udbyde evangelisk undervisning i byen. Hermed var vejen banet for, at
                    Viborg kunne uddanne sine egne evangeliske præster. Ingen af biskopperne
                    ville ordinere evangeliske præster, men det ordnede Hans Tausen ved at
                    bryde den katolske kirkelovgivning og selv indvie både Jørgen Jensen og
                    andre præster, et forhold som han gentagne gange skulle blive anklaget
                    for. Året efter, i 1527, havde de evangeliske prædikanter og dermed
                    borgerskabet vendt sig imod tiggermunkene og deres klostre, og i det
                    hele taget havde den evangeliske sag nu vundet fodfæste i hele Danmark.
                    Kirken og dens prælater var derfor endnu mere i bekneb. Problemet med
                    bøndernes skatteunddragelse var ikke blevet afhjulpet, og da truslen fra
                    Christian II det år fornemmedes aftagende, fik bønderne visse
                    indrømmelser; dog var det denne gang adelen, som fik flest: De slap helt
                    for at betale tiende, hvilket biskopperne kun gik med til, fordi de død
                    og pine behøvede opbakning hos standsfæller til at bekæmpe den
                    bevægelse, som var ved at komme helt ud af deres kontrol.</p>
                <p>Vi må huske, at der blandt biskopperne kun var meget få teologer, endsige
                    ret indviede bisper efter pavekirkens regler, hvor kirken faktisk
                    beroede på selve bispemagten. Bortset fra den dygtige Lage Jørgensen
                    Urne (1468-1529) i Sjællands Stift, som formåede at holde det
                    evangeliske oprør på et minimum, var de to eneste formelt kirkeligt
                    uddannede begge jurister, ikke teologer (Lindhardt 1968). De forstod dog
                    så meget, at de krævede deres privilegier og de gamle sædvaner holdt i
                    hævd, hvilket indbefattede, at der blev slået hårdt ned på de kirkeligt
                    set ulovlige reformatoriske prædikanter og taget vare på de tiggermunke
                    og klostre, som byerne og deres borgere for hårdt frem imod. Rigsrådet,
                    der som nævnt bestod både af verdslige adelige, gejstlige adelige og en
                    række andre kirkelige prælater, var delt i spørgsmålet. En række adelige
                    medlemmer var imidlertid ved at skifte side og få sympati for den
                    evangeliske prædiken, hvad de af politiske årsager måske også kunne se
                    var den vej, vinden bar i Tyskland. Frederik I balancerede igen, og han
                    erklærede sagen for uafgjort. Det betød samtidig, at han ikke ville
                    optræde som eksekutor på kirkens vegne. Det lå ellers i hans hverv som
                    konge og var lovet igennem hans håndfæstning. I stedet optrådte han som
                    dommer, hvormed han anerkendte, at der var flere parter i de kirkelige
                    spørgsmål! Det kunne han gøre med god ret, idet han kunne afvente et
                    koncil.</p>
                <p>Alt det, der nu blev bestemt, var kun foreløbige tiltag indtil et koncil,
                    hvor de påkrævede reformer måske ville kunne gennemføres i den
                    eksisterende katolske pavekirke Dette argument fra Odense-herredagen i
                    1527 møder vi faktisk i det advarselsbrev, som biskop Jens Andersen (som
                    var doktor i den kanoniske ret) tillod sig at sende til borgerne i
                    Viborg og Aalborg. Jørgen Friis (1494-1547), en tidligere sekretær ved
                    hoffet, var i Viborg Stift en komplet uduelig og magtliderlig biskop, så
                    han har haft god brug for den bedre skolede Odense-bisps kyndige brev.
                    Hans Tausen affejede det hele, men faktisk havde Jens Andersen opfordret
                    borgerne i stiftets to vigtigste byer til at erkende, at den
                    overleverede kristendom jo allerede baserede sig på kirkemødernes
                    beslutninger, som han skriver:</p>
                <blockquote>
                    <p>I skulle også bemærke, at når de viseste og bedste i kristendommen
                        kommer sammen for at gøre nogen skikkelse (’bestemmelse’) i
                        kristendommen, da regnes og holdes denne samling for den hellige
                        kristne kirke (Andersen Beldenak 1528 i Tausen 1529 s. 69, min
                        modernisering).</p>
                </blockquote>
                <p>At der her var en divergens mellem, hvad der var officiel dansk politik,
                    og hvad prædikanterne lærte, ser vi tydeligt af Hans Tausens holdning
                    til et koncil: Ja, det er let nok at sige, svarede han, men sig mig så,
                    hvem disse viseste og bedste mænd er? ”Måske de som har størst rente,
                    bærer høje og brede hatte og er mest afholdne i kristendommen (det er) i
                    denne pralende papisteri?” Det kan godt være, at et sådan kirkemøde med
                    biskopper og papister regner sig selv for den hellige, kristne kirke,
                    men det kunne snart også være ”Satans synagoge”, fortsatte Tausen
                    (Tausen 1529 s. 69). Det var svar på tiltale og udtalt i en situation,
                    hvor Frederik I’s beslutninger havde givet de evangeliske et ekstra
                    rygstød. For på Odense-herredagen i 1527 afviste kongen på ny at trække
                    sine beskyttelsesbreve tilbage. Han ville afstå fra proaktivt at udstede
                    nye beskyttelsesbreve, idet han derimod erklærede det for frit at
                    prædike, hvad ”gudeligt og kristent er, dog ikke til oprør og uenighed”.
                    Det drejede sig nu om et langt større antal prædikanter, og han
                    ledsagede også denne frihed med at erklære selve troen fri. Det havde
                    han nok lært af den nyligt overståede tyske rigsdag i Speyer i 1526. Her
                    tolkede de evangeliske fyrster mødebeslutningen sådan, at troen netop
                    var en fri sag i hver fyrstes område. Hverken dette eller Frederik I’s
                    lignende beslutning var dog det samme som tolerance eller
                    religionsfrihed i moderne forstand, men kongen udtalte sig alligevel
                    belært af den nye evangeliske lære. Han var dommer over liv og gods,
                    ikke dommer over sjælene, sagde han (Aktstykker 1827 s. 292 f). Det
                    kunne betyde, at han kun forholdt sig politisk til de kirkelige forhold,
                    men det lød ikke desto mindre som et religiøst argument, der blev til
                    skade for den etablerede kirke.</p>
                <p>At kongen afstod fra at udstede beskyttelsesbreve og til gengæld gjorde
                    det frit at prædike, betød jo ikke, at han ikke ville tage dem i
                    beskyttelse, som blev behandlet med urette. Beskyttelsesbrevene var i
                    den forstand stadigt mulige, hvis folk klagede deres nød. Så kunne
                    kongen som altid udstede juridiske moratorier. Konsekvensen var, at
                    ingen kunne tvinge folk til (den katolske) tro. Ville en munk træde ud
                    af sin orden, var han derfor fri til det. En præst var således også fri
                    til at gifte sig, eller det var allenfals ikke en sag for regering og
                    kongemagt længere. Enkeltindivider, det være sig prædikanter eller
                    munke, der led overlast, stod altid under kongens beskyttelse (Lausten
                    2011 s. 42-46).</p>
                <p>Hvad betød alt dette så i praksis? Det har været et af de store
                    diskussionsemner i det 20. århundredes danske reformationsforskning. Ser
                    vi tilbage i tiden, herskede der ingen tvivl hos de teologer, som i
                    1500-tallets anden halvdel skuede tilbage på reformationskampen:
                    Frederik I indførte hermed den lutherske lære i Danmark, da han ved sit
                    måske/måske-ikke-eksisterende ’toleranceedikt’ efter herredagen i 1527
                    reelt tvedelte den danske kirke i dels en officiel, national katolsk
                    kirke, dels en evangelisk og som hovedregel kommunalt styret
                    frimenighedskirke.</p>
                <h1 id="martinluther">Martin Luther</h1>
                <p>Holder vi fast ved, at 1536 er den officielle indførelse af reformationen
                    i Danmark, må vi ikke glemme, at det var kulminationen på en proces, som
                    både i Tyskland og lidt skarpt vinklet også herhjemme havde været i gang
                    i nærved 20 år. Luthers fremtræden i 1517 blev katapulteret frem i den
                    offentlige og borgerlige bevidsthed på grund af tidens nye medie, den
                    trykte pamflet, som gerne udkom på modersmålet. Det var ikke Luther
                    selv, som foranstaltede oversættelsen af de 95 teser fra 1517 til tysk,
                    men bogtrykkere, der lugtede penge på grund af den opmærksomhed,
                    kritikken af kirkens afladshandel tiltrak sig. De oversatte og
                    mangfoldiggjorde skriftet til tysk, hvilket temmelig hurtigt fik Luther
                    til at se, hvilken kraft det trykte medie besad.</p>
                <p>Efter at de pavelige forsøg på at få munden lukket på Luther var
                    mislykkedes, blev han bandlyst som kætter i 1521, men han stod fast på
                    sine meninger over for den tyske kejser Karl V på rigsdagen i Worms og
                    blev reddet af sin lokale sachsiske fyrste, Frederik den Vise
                    (1463-1525). Han sørgede for at bringe sin berømte professor, tidens
                    mediestjerne, som han meget rigtigt er blevet kaldt i en moderne
                    biografi, i sikkerhed på slottet Wartburg (Leppin 2006 s. 151). Her
                    oversatte Luther <em>Det Nye Testamente</em> til tysk, mens
                    reformationen uden hans tilstedeværelse gik sin gang i Wittenberg under
                    professorkollegerne Philipp Melanchthons (1497-1560) og Andreas
                    Bodenstein von Karlstadts (1486-1541) ledelse. Det gik ikke ovenud godt.
                    Melanchthon var til fals for spiritualistiske profetprædikanter, og
                    Karlstadt mente, at <em>Bibelen</em>s ord skulle tages bogstaveligt, og
                    påbegyndte en radikal reformation af Wittenberg, som bød på tyske led i
                    gudstjenesten, brud på præsternes cølibat, vin til lægfolk under
                    nadveren og fjernelse af billeder med videre, tiltag som den
                    forholdsvist konservative og trods alt traditionsbevidste Luther slet
                    ikke var klar til endnu.</p>
                <p>Luther vendte tilbage til Wittenberg og overtog kontrollen med den løbske
                    reformationsbevægelse, og i 1522 stod han ubestridt som leder af
                    reformationen i Tyskland. Det gjaldt naturligvis kun i åndelig forstand,
                    og han havde på trods af brevkorrespondancer og lærer-elev-forhold til
                    diverse lokale reformatorer ingen hånd i hanke med, hvor radikalt hans
                    budskaber blev tolket rundt omkring, hvor reformationen nu brød frem.
                    Luther var ingen politiker, han var munk, teolog og professor. Det var
                    også som åndelig ledestjerne eller reformatorisk instigator, at han
                    igennem sine skrifter øvede indflydelse. Gennembruddet kom med de
                    såkaldte reformatoriske hovedskrifter, skrevet i løbet af få måneder i
                    året 1520, <em>Sermon om de gode gerninger</em>, <em>Om et
                        kristenmenneskes frihed</em> og de to skrifter, som måske fik
                    allerstørst indflydelse på den tidlige reformation, også i Danmark:
                        <em>Til den kristelige adel i den tyske nation</em> og <em>Om
                        kirkens babylonske fangenskab</em> (<em>Luthers skrifter i
                        udvalg</em> bd. 1). Det var et frihedsprogram, som fordrede
                    reformation, det vil sige tilbagevenden til de oprindelige former, til
                    den oprindelige kristne kristendom så at sige, til en kristendom som lå
                    forud for den pavelige monopolisering af kristendommens udlægning, og
                    hvad dertil kom af afledte misbrug i kristenheden og hele det katolske
                    kirkeapparat.</p>
                <p>Luthers spørgsmål til, hvad ret kristendom var, var personligt funderet,
                    men temmelig hurtigt så han nødvendigheden af at efterprøve hele den
                    katolske samfunds- og kirkeforståelse. For hvis jeg som synder frelses
                    ved Guds nåde, som jeg alene kan forholde mig til i tro, hvad betyder
                    det så for hele den hierarkiske, ydre form og magt? Var paven en større
                    autoritet end enhver anden kristen? Og hvorfor var et kirkemøde, en
                    helgen eller en bestemt form for handling bedre til at formidle sande
                    domme og gudsnærvær end min egen fromme bøn til Kristus? Det gav sig
                    selv, at når først kristendommen af Luther var blevet formuleret som en
                    individuel anfægtelse og et åndeligt anliggende, så måtte det få
                    konsekvenser for synet på hele kristenhedens fællesskab, som det kom til
                    udtryk i det middelalderlige samfundshierarki med paven øverst, kirken
                    og derunder staten. Hvorfra havde kirken fået en sådan myndighed? Kirken
                    bestod af de troende; den var derfor et åndeligt legeme, som
                    korresponderede med sine åndelige lemmer. Det var Helligånden, som
                    skabte kirken, ikke mennesket selv. Det kunne lyde, som om Luther her
                    opfandt et rent spiritualistisk begreb om kirken, altså lod den være et
                    rent åndeligt og indre anliggende. Det var der nogle, der troede, og som
                    trådte frem og talte på Guds vegne, idet de påstod at besidde
                    Helligånden. Også flere af de danske reformatorer er tæt ved at lyde
                    sådan, når de taler om at besidde Helligånden som en indvortes doktor og
                    læremester.</p>
                <p>Men i Luthers øjne var dette sværmeri, det vil sige, at det manglede hold
                    i virkeligheden. Han var nemlig overbevist om, at kirken også måtte være
                    noget håndgribeligt; det var imidlertid ikke særlig tydeligt i hans
                    tidlige skrifter, og man forstår, hvordan hans reformatoriske
                    hovedskrifter nemt kunne tages til indtægt for meget radikale og
                    spiritualistiske tilgange til reformer af kristenheden. Luther indså
                    nødvendigheden af faste former, og han definerede senere, at selvom
                    kirken er usynlig for vore øjne – kun Gud ved, hvem der er rette kristne
                    – er noget dog synligt for vore øjne: Hvor ordet forkyndes og
                    sakramenterne forvaltes, hvor bøn bedes, embede udøves kristeligt, og de
                    kristne kender korset som både efterfølgelse og forfølgelse, dér er
                    kirken synligt til stede for os. Det var bestemt en indskrænkning af det
                    senmiddelalderlige syn på kirken. I romerkirken var der syv sakramenter,
                    mens Luther begrænsede det til først tre, dåben, nadveren og boden
                    (omvendelsen, syndserkendelsen og den efterfølgende tilgivelse ved
                    troens gave) og siden forenklede det yderligere til blot ritualerne dåb
                    og nadver. Det var kun disse, der var påbudt og indstiftet af Jesus
                    selv. Jesu ord var også målestok for Luthers syn på forholdet mellem
                    kirkelig og verdslig magt. Jesus havde bygget sin kirke på Peters tro,
                    ikke på Peters person, ergo var paven som Peters efterfølgere ikke noget
                    særligt i kraft af sit embede og havde ingen magt over den verdslige
                    øvrighed. I den katolske lære var den åndelige og den verdslige magt
                    derimod to sammenspundne størrelser. Kirken kunne dog ifølge Luther ikke
                    gøres afhængig af et ydre magtapparat, et ekstraordinært og bestemmende
                    embede (paven), institutioner, steder eller særlige love. Det ville være
                    at forveksle sjæl og legeme og korrumpere Jesu ord i <em>Bibelen</em>.
                    Kirkens magt var alene at styre ved forkyndelsen af ordet; det tilkom
                    alene den verdslige magt at styre ved sværdet, det vil sige med
                    nødvendig lovgivning og magtudøvelse (Luther 1523 og 1521). Sådan lærte
                        <em>Bibelen</em> eller <em>Skriften</em>, som man sagde dengang, og
                    det var netop Luthers og hele reformationens hovedpunkt i kravet om
                    reformer: <em>Skriften</em> alene.</p>
                <p>Luther vidste, at ved at indføre princippet om <em>Skriften</em> alene,
                    åbnede han for enten en meget spiritualistisk forståelse, sværmernes,
                    eller en legalistisk, biblicisternes, som ville indrette samfundet efter
                        <em>Skriftens</em> principper. Den sidste prægede især reformatorer
                    ’af anden række’ såsom de danske, der var præget af humanismen. Derfor
                    læste de Bibelen som en kilde, der skulle efterleves en-til-en – og
                    således også som en lovbog. Kristus var det højeste menneskelige ideal
                    (den reneste humanitet), og således var frelsen også tæt knyttet til en
                    etisk efterlevelse af Skriftens ord. Luther læste derimod Bibelen ud fra
                    en troens hermeneutik, der i alle tilfælde i sammenligning med
                    humanistiske reformatorer såsom Zwingli i Zürich og reformatorer a la de
                    danske var mere dynamisk. Luther var en stor ekseget, men ingen
                    biblicist, og faktisk var hans hovedanliggende, at <em>Skriften</em>
                    skulle forstås ved at fokusere på Kristus alene; troen alene frelste
                    mennesket, nåden alene var Guds måde at retfærdiggøre det syndige
                    menneske på. Det var en pointe, som var svær at forstå for de mange, som
                    lærte af Luther. Det var og har altid været nemmest at forstå noget
                    bogstaveligt; Luthers fokusskifte fra romerkristendommens
                    præstationsfromhed til en kristuscentreret nådesfromhed og
                    -koncentration, var det ikke alle, der fik med (Schilling 2014 s. 80).
                    Det var ellers heri, det specifikt luthersk-reformatoriske lå.</p>
                <p>Luthers spørgsmål om frelsens ophav og opnåelse betød en voldsom kritik
                    af hele kirke- og samfundsindretningen. Hvis vi vender tilbage til et af
                    de reformatoriske hovedskrifter, <em>Om et kristenmenneskes frihed</em>,
                    står der også klart, at misforstår man dette skrifts ærinde, så står man
                    i fare for at misforstå hele Luthers opfattelse af kristendommen og
                    dermed, hvordan en reformation burde finde sted: For hvis et
                    kristenmenneske, for så vidt han er et indre ’åndeligt’ menneske,
                    virkelig er helt frit og ingen underlagt, som Luther skriver, betyder
                    det så også, at alting skulle være frit i det ydre? Sådan var der mange,
                    der opfattede Luthers budskab. Luther var en teolog af høj klasse, og
                    han adresserede tidligt disse spørgsmål til hele kristenheden på både
                    latin og tysk. I de fire nævnte reformationstraktater opererede han med
                    forskellige modtagergrupper og behandlede forskellige facetter af, hvad
                    kristen frihed betyder, men eftersætningen til, at et kristenmenneske er
                    frit og ingen underlagt, kom sjældent ind i forståelsen hos de lokale
                    reformatorer, som mente, de fulgte i Luthers fodspor. For Luthers tale
                    om den kristnes frihed var dobbelt: Den kristne var fri, men han var på
                    den anden side også altings træl og enhver underlagt. I det ydre var
                    friheden ikke total, og den indre frihed, som Kristus formidler – nemlig
                    friheden fra gerningsnødvendighed og overholdelse af diverse bibelske
                    som pavelige love – betød ikke, at mennesket nu var fri for at leve sit
                    ydre liv i fortsat ansvar for næsten.</p>
                <p>Denne dobbelthed i hele Luthers tidlige frihedstanke er svær for os at
                    følge. Det var det også for flere i samtiden. I kraft af Luthers
                    forskellige adressater kunne han imidlertid påvirke store og forskellige
                    samfundsgrupper. Omvendt betød det også, at hans skrifter stødte på
                    forskellige forventninger og derved gav modtagerne forskellige
                    associationer og incitamenter, også hvad angik graden og typen af frihed
                    og reformer. På grund af Luthers omfattende facettering af, hvad kristen
                    frihed var, og hvor omsiggribende den burde være, udløste Luther en
                    receptionsproces, som han ikke selv kunne kontrollere. Hans lære, hvis
                    vi kan tale om en sådan rent personlig overbevisning eller dogmatik,
                    kunne på ingen måde overføres direkte til modtagerne, men ikke desto
                    mindre gav hans accentuering af kristenmenneskets frihed, såvel på det
                    personlige plan over for Gud og kirkens menneskeskabte regler som på det
                    institutionelle plan med ritualiseringen af Kristi personlige nærvær og
                    tiltale af den enkelte kristne, årsag til, at reformatoriske krav om
                    frihed i alle henseender og i alle afskygninger poppede op rundt omkring
                    i Europa.</p>
                <p>Luthers reformkrav viste sig ikke kun at rime på senmiddelalderens evige
                    tyske klager om forfordeling i forhold til andre dele af den katolske
                    sfære (og Rom især), men også på latente politiske og kirkelige
                    konflikter i nabolandene, hvad Danmark er et sigende eksempel på. For
                    Danmark var ikke på samme måde som det tyske område tynget af Rom eller
                    katolsk påvirkning. Norden og Danmark havde en forholdsvis selvstændig
                    kirke, og i hvert fald havde de danske kongers politik lige fra
                    begyndelsen af 1500-tallet været til fordel for større national kontrol
                    med kirken. Der var derfor ikke så meget at klage over i Danmark som i
                    Tyskland, men alligevel blev Luthers budskaber også taget til indtægt
                    for krav om reformer i Danmark. Luthers skrift til den tyske adel er et
                    meget godt eksempel på et skrift, som både påvirkede den danske politik
                    og de danske reformatorer i den tidlige reformationsbevægelse. Luther
                    skriver heri de berømte ord, at enhver, som er krøbet ud af dåben, er
                    både pave, biskop og præst. Det betyder hverken, at den gejstlige stand
                    (biskopper, prælater, præster og munke) er overordnet den verdslige
                    stand (konge, regerende adel, politikere og embedsmænd) eller omvendt;
                    derimod betyder det, at der ingen kvalitativ kristen forskel er mellem
                    disse stænder. Derfor burde der heller ikke længere gælde forskellig
                    lovgivning for disse grupper. Det er rent faktisk, hvad Frederik I
                    gennemfører i løbet af 1520’erne ved sin evangelisk-positive politik.
                    Selvfølgelig var der politiske årsager bag Frederik I’s ’policy-change’,
                    men skal vi søge bag om de specifikt kirkehistoriske og derved
                    teologiske bevæggrunde, finder vi dem netop i konsekvenserne af Luthers
                    teologiske overbevisninger. Det var i kraft af dette opgør med den
                    hidtidige samfundsforståelse, at Luthers bevægelse fra senmiddelalderlig
                    fromhedsteologi til de reformatoriske såkaldte eksklusivformler,
                        <em>Skriften</em> alene, troen alene, nåden alene, Kristus alene,
                    blev til andet og mere end en teologisk korrektion. De indeholdt
                    simpelthen potentialet til at forandre hele samfundet. Og det var
                    bestemt tillokkende for tidens fyrster – og borgere, som var politikere
                    på et lavere plan, i købstæder og byers magistrater. Kirken og
                    gejstlighedens særprivilegier var forstyrrende faktorer for
                    konsolideringen af den verdslige magt, hvad enten det drejede sig om
                    kongens magt over landet eller borgernes selvbestemmelse i deres
                    købstæder (Leppin 2006 s. 156).</p>
                <p>I <em>Til den kristelige adel af den tyske nation</em> opfordrede Luther
                    også til, at der blev indkaldt et frit og kristeligt kirkemøde, og
                    skriftet slutter med et katalog over, hvad et sådant koncil skal
                    behandle, foruden en lang liste med pavekirkens fejl og mangler. På
                    grundlag af tidens generelle tyske og – ser vi nu – danske kritik af
                    pavekirken kritiserer Luther her dens finansielle misbrug og grådighed,
                    men vi skal også bemærke, hvem Luther skriver til: adelen. Han opfordrer
                    adelen og biskopperne til at redde kirken ved at bryde forbindelsen til
                    Rom.</p>
                <p>Det er, hvad vi faktisk ser, at konge og dele af adelen prøver på i
                    Danmark. Biskopperne kviede sig, men de søgte ikke at forhindre, at den
                    danske kirke brød forbindelsen til paven. Men Luther går også videre end
                    dette i sit afsluttende lastekatalog, og i en lang række punkter, som
                    har mindre politisk interesse, men større reformatorisk og folkelig
                    sprængkraft, går han også i rette med en lang række klassiske punkter i
                    den katolske tradition, som er udartet i kætteri: imod verdslig magt,
                    tiggermunke, præsters cølibat, klostervæsen, sjælemesser, gejstlige
                    straffe, helgenfester, rigide ægteskabs- og fasteregler osv. Det er her,
                    vi skal finde anknytningspunkt for de danske reformatorer, for det var
                    netop i kritikken af det herskende morads, at det reformatoriske i
                    særlig grad fængede. Det var med andre ord det alment-reformatoriske hos
                    Luther, der satte brand i de danske prædikanters kritik af det
                    bestående. Det specifikt lutherske og de finere nuancer i den
                    bagvedliggende teologiske udlægning hos Luther, forstod de mindre af i
                    de tidlige år.</p>
                <h1 id="tidligeår">Den danske reformation i de tidlige år</h1>
                <p>Som sagt kan vi sætte en meget tidlig datering på de første spor af
                    reformationsforsøg herhjemme. Men den tidligste omtale af Luther og
                    Melanchthon i danske skrifter finder vi dog først nogle år senere hos et
                    par af tidens unge humanister. Humanismen var højeste mode i de dannede
                    kredse. Det var en renæssancebevægelse, der med Erasmus af Rotterdam
                    (1466/1469-1536) som det store navn plæderede for kildestudier, studier
                    af oldkirken, kirkefædrene, antikken og <em>Skriften</em> selv, men som
                    i praksis var en tidstypisk moralbevægelse. Kristendommen drejede sig om
                    moral, ikke om love, bandbuller, magtspil og store dogmatikker.
                    Sidstnævnte var noget, som var karakteristisk for middel- og
                    senmiddelalderens kirke. Af samme årsag er det blevet kaldt for
                    skolastikken, tiden for teologernes løftede pegefingre og uendelige
                    dogmatiske udredninger.</p>
                <p>Humanismen er tit blevet set som en forløber for Luther og reformationen.
                    De er også afhængige af hinanden, og Luther var måske slet ikke kommet
                    til sine reformatoriske indsigter uden om humanismen. Dog udviklede
                    Luther og de humanistiske reformatorer sig forskelligt, simpelthen fordi
                    de havde forskellige udgangspunkter: Guds frelse af mennesket
                    henholdsvis menneskets vej til Guds frelse (Grane 1992).</p>
                <p>De danske reformatorer var også først og fremmest humanistiske
                    reformatorer; de interesserede sig altså først og fremmest for det
                    sidste spørgsmål om at finde menneskets vej til Guds frelse. Flere af
                    danskerne kendte til Luthers skrifter; det lå i tiden, men det er ikke
                    det samme, som at man teologisk stemmer overens. Hans Tausen, ’den
                    danske Luther’, var måske den, der kendte Luthers teologi bedst, eller
                    også var han den, der brugte flest Luther-skrifter. Han havde også som
                    en af få været i Wittenberg og havde lyttet til Luther og Melanchthon.
                    Alligevel var også Tausen mere humanistisk end luthersk, i hvert fald
                    hvis vi anskuer den danske reformationsbevægelse som en helhed, hvori
                    Tausen var en af flere ordførere. Det er heller ikke så mærkeligt.
                    Bunden var gødet for humanismen i Danmark. Christian II havde forsøgt
                    sig med humanistiske reformer. Poul Helgesen, humanistisk underviser ved
                    universitetet, periodevis kirkelig rådgiver for Christian II og Frederik
                    I, havde undervist hovedparten af dem, der blev Danmarks reformatorer.
                    På den måde ligner Danmark i øvrigt Tyskland. Tyskland med alle dets
                    byer og mindre fyrstendømmer var smækfyldt med humanistisk skolede
                    reformatorer, hvor Luther blev tændsatsen og hovedbanner for kampen.</p>
                <p>Spoler vi tiden lidt tilbage igen og ser på den danske begyndelse, så var
                    Christian II i 1517 officielt katolsk, han var lydig mod paven i Rom,
                    ja, på det 5. Laterankoncil (1512-1517) havde repræsentanten for de
                    danske interesser, kardinal Lorenzo Pucci (1458-1531), bekræftet kongens
                    og Danmarks anerkendelse af paven ’som den anden gud på jorden’
                    (Lindhardt 1965 s. 218 f.). Siden markerede Christian II sig temmelig
                    voldsomt også i forhold til kirken. Man kan erindre
                    halshugningsmassakren i Stockholm i 1520, hvor flere biskopper led døden
                    for deres påståede kætteri; en sag, han næsten klarede frisag for,
                    selvom den korrupte kirke trods alt prøvede at gøre indvendinger og
                    foretog undersøgelser af dette kirkelige lovbrud. Hvis Frederik I
                    balancerede mellem katolsk og evangelisk, havde Christian II begyndt
                    legen med den kætterske ild. I 1517 havde han givet Københavns Skt.
                    Jørgensgård til karmelittermunkene, en orden der var kendt for flittige
                    studier af <em>Bibelen</em> og i 1519 åbnede deres bibelkollegium i Skt.
                    Pedersstræde, hvor Poul Helgesen blev lektor med forpligtelse til at
                    forestå universitetets (nye) forelæsninger over <em>Bibelen</em>.
                    Hallandske Poul Helgesen var reformationstidens fremmeste danske
                    humanist. En anden var Christiern Pedersen (1480-1554), som på god
                    humanistisk vis havde genfundet Saxo Grammaticus (ca. 1150-1220) og
                    sørget for at bevare hans <em>Danmarkskrønike</em> for eftertiden ved at
                    lade værket trykke. Det var en historiehungrende tid. Og modsat Helgesen
                    endte Pedersen som evangelisk og en af hovedkræfterne bag flere af de
                    første danske bibeloversættelser.</p>
                <p>Helgesen, den bibelske lektor på universitetet, kendte til både Luther og
                    Erasmus. Han oversatte en række af Erasmus’ skrifter og tilpassede dem
                    til danske forhold; men også små opbyggelige skrifter af Luther
                    oversatte han til dansk som en af de første. Det var det humanistiske og
                    etiske ved Luther, som drog Helgesen; da han senere stiftede bekendtskab
                    med Luthers første store generalopgør med paven og pavekirken, <em>Om
                        det babylonske fangenskab,</em> stod Helgesen af; her gik grænsen
                    for kritikken. I dette skrift revsede Luther meget hårdt kirkens forfald
                    og misbrug, når det gjaldt blandt andet sakramenterne. Nadveren var ’i
                    fængsel’ eller udlændighed (deraf titlen), og dog interesserede Luther
                    sig ikke for de ydre former på dette tidspunkt. Endnu handlede det om
                    for den evangeliske at blotlægge, hvad der var skjult under romerkirkens
                    menneskelige tilføjelser (Andersen 1917 s. 55). Så vi kan spørge, om
                    Luther overhovedet var så langt fra, hvad Helgesen også ville på dette
                    tidspunkt. Ikke desto mindre kunne Helgesen ikke følge Luther i
                    konsekvenserne, og da Christian II i 1522 udbad sig en oversættelse af
                        <em>Til den kristelige adel af den tyske nation</em>, erklærede
                    Helgesen Luther for en ærkekætter. I stedet oversatte han et skrift af
                    Erasmus.</p>
                <p>Helgesen blev spottende kaldt for Poul Vendekåbe af samtiden og af en
                    lang eftertid. Det bunder i, at han på den ene side afviste Luther for
                    hans radikalitet, men på den anden side fastholdt, at der trods alt var
                    gode ting at finde hos Luther: Helgesen oversatte Luthers
                        <em>Betbüchlein</em> til dansk i 1524, han fortolkede
                        <em>Skriften</em> efter ”Kristus, Peter og Paulus”, som han selv
                    beskrev det i begyndelsen af 1520’erne (Helgesen 1524 s. 182), og var
                    her på linje med Erasmus i kritikken af skolastikken. Men modsat sine
                    reformatoriske elever fastholdt han også traditionen og dermed koncilier
                    og pavelige dekreter. Selvom han var kritisk og anlagde fornuften som
                    vejleder, var han også fascineret af nyere profetier og helgener: ikke
                    mindst den svenske helgeninde Birgitta af Vadstena (1303-1373) tiltalte
                    ham. I sine åbenbaringer revsede hun kirken for dens forfald, men forlod
                    den ikke og forsøgte heller ikke som Luther at omstyrte den. Der
                    placerede Helgesen sig også, og det var faktisk et andet sted end
                    Erasmus. Erasmus, hvis udgave af <em>Det Nye Testamente</em> på græsk
                    blev grundlæggende for mange reformatoriske pointer, holdt sig primært
                    til Kristus og <em>Skriften</em>, mens Helgesen var langt mere
                    traditionsbevidst og åben for f.eks. Birgittas åbenbaringer. Helgesen
                    var derfor ikke alene en erasmisk humanist, men en monastisk humanist,
                    det vil sige, at han stod inden for den humanisme og kirkekritik, som
                    voksede frem i klostrene (Haarløv 2007). Så ligeså fortegnet det er at
                    tale om Hans Tausen som den danske Luther, er det misvisende at betegne
                    Helgesen som den danske Erasmus; noget der var en populær polaritet i
                    1800-tallet. I Helgesens traditionsbevidste klosterhumanisme finder vi
                    måske også en af grundene til, at han blev inden for romerkirken, mens
                    hans elever brød med den. De var til en vis grad traditionsstormere:
                    ”Gud har ikke befalet os at følge vore forfædre, men sig og sit ord”,
                    som Hans Tausen et sted polemiserer (Tausen 1529 s. 92). Helgesen var i
                    langt højere grad en traditionsbevarer.</p>
                <p>Poul Helgesen virkede på flere fronter i løbet af den danske reformation.
                    Han er et af kronvidnerne, især på grund af sin yderst personlige,
                    grænsende til det perfide, beskrivelse af hele reformationskampen. Den
                    kaldes <em>Skibykrøniken</em>, benævnt efter den kirke i Hornsherred,
                    hvor den blev genfundet mange år senere. Den slutter midt under Grevens
                    Fejde i 1535. Helgesen er rimeligvis blevet offer for den blodige
                    batalje eller er bukket under for den hårde belejring af København.
                    Inden da havde han først været den nye modestrømnings førstemand ved
                    universitetet og havde siden vendt sig mod det oprør, som spredte sig
                    blandt hans elever.</p>
                <p>Det Københavns Universitet, hvor Helgesen i 1520’ernes begyndelse
                    underviste, havde været i gang siden 1479. Det var generelt et
                    konservativt sted, og teologerne lærte den traditionelle skolastik efter
                    Thomas Aquinas’ (ca. 1225-1274) lære. Oprettelsen af Christian II’s
                    bibelkollegium, hvor Helgesen underviste, skal altså forstås som
                    regeringens interesse i at fremme et mere moderne, humanistisk
                    universitetsmiljø. På samme måde ville Christian II reformere
                    lovgivningen og kirkens indflydelse til gunst for borgerne og byerne.
                    Selvom det ikke lykkedes – udkastene blev for eksemplets skyld brændt på
                    bålet, så snart han var blevet afsat – havde han immervæk held med at
                    stække den danske kirkes øverste ledelse i Lunds ærkestift, hvorved en
                    central bekæmpelse eller indsats mod reformationsbevægelsens
                    oprørstendenser og generelle frækhed var dømt til at mislykkes.</p>
                <p>I Lund bestred fem forskellige mænd ærkebispesædet inden for det korte
                    tidsrum fra 1520 til 1522. Christian II skiftede hest indtil flere gange
                    og lod endog sin håndlanger fra det stockholmske blodbad, Didrik
                    Slagheck (død 1522), der havde gjort sit indtog som ærkebisp den 25.
                    november 1521, arrestere efter kun en måneds tid i embedet. 24. januar
                    1522 blev Slagheck uden egentlig retskendelse dømt som både tyv og
                    kætter, hvorfor han først blev hængt symbolsk og derefter brændt på
                    bålet på Københavns Gammeltorv. Slagheck var til lejligheden iført sit
                    fulde bispeskrud. Det var i øvrigt kongens tredje bispemord inden for de
                    selvsamme to år. Ifølge Poul Helgesen var Slagheck dog også en værre en:
                    Han var efter sigende bagmanden bag den formastelige drukning af munkene
                    fra Nydala Kloster, dengang Christian II og hoffet var på vej hjem fra
                    det stockholmske blodbad i 1520 (Skibykrøniken, Helgesen 1890 s. 70
                    f.).</p>
                <p>Christian II begyndte sine humanistisk inspirerede lovreformer i 1517, og
                    det er tillige året, hvor vi første gang træffer på Helgesens kritik af
                    kirkens forfald, idet han dette år publicerede et nu tabt skrift om
                    kirkens korruption i form af køb og salg af embeder, simoni. Helgesens
                    ansættelse ved det københavnske bibelkollegium ligner lidt den stilling,
                    som Luther bestred ved Augustinerklostret i Wittenberg. De var begge på
                    én gang klosterlektorer og universitetslærere i <em>Den Hellige
                        Skrift</em>.</p>
                <p>I de første år efter Luthers berømmelse ser vi også, at Christian II blev
                    meget betaget af den nye strømning i Sachsen. Allerede inden rigsdagen i
                    Worms i april 1521, hvor Luthers sag skulle stå for den tyske kejser,
                    forbød Christian II i februar måned universitetet at ’fordømme Luther’.
                    Det var der risiko for, fordi pavens trusselsbulle mod Luther,
                        <em>Exsurge Domine</em> (fra december 1520), formodentlig skulle
                    bekendtgøres af universitetet. Der var ugler i mosen i Danmark, når der
                    på denne måde blev grebet ind over for en pavekirkelig institution, som
                    et universitet dengang var. I Wittenberg forlød det tilmed, at Christian
                    II aktivt bekæmpede og forfulgte papisterne, og kongen havde også spurgt
                    sin morbror, kurfyrsten af Sachsen, om han ikke kunne få en prædikant
                    fra Wittenberg til København. Det fik han; først på året 1520 rejste den
                    tyske prædikant Martin Reinhardt til den danske hovedstad. Reinhardt var
                    elev af Wittenberg-professoren Andreas Bodenstein von Karlstadt. I
                    København blev Reinhardt indskrevet på universitetet, og han fik
                    lejlighed til at prædike i byens vigtigste sognekirke, Skt. Nikolaj.
                    Hvordan han fik lov til dette, er omtvistet. Noget kunne dog tyde på, at
                    Christian II benyttede sig af samme kneb, som efterfølgeren Frederik I
                    gjorde til gængs kirkepolitik: På papiret gjorde han Martin Reinhardt
                    til kongelig kapellan, en titel, Reinhardt brugte om sig selv i et brev
                    til kongen. Ved dette juridiske trick kunne Christian II tilsidesætte
                    den sædvanlige kirkelige jurisdiktion og indsætte ham i et prædikeembede
                    i den vigtige københavnerkirke. En anden mulighed er, at Reinhardt reelt
                    blev kongelig kapellan, men for dronningen, Elisabeth af Habsburg
                    (1501-1526), kejser Karl V’s søster. Det passer i tid, og vi ved, at
                    både kejseren og senere rigsrådet brokkede sig over, hvordan Christian
                    lod sin dronning inficere med kætteri (Andersen 1917 s. 84 f.).</p>
                <p>Ser vi videre på de anklager, som rettedes mod Christian II, da han blev
                    afsat, var det imidlertid særligt den kirkelige prædikevirksomhed over
                    for almindelige borgere, som havde vakt anstød. Anklagerne nævner intet
                    om virkningerne af denne nye prædiken, og det var nok også en kende for
                    tidligt for københavnerne; i alle tilfælde faldt den nye prædiken ikke i
                    gødet jord i den københavnske offentlighed. Selvom den var på tysk,
                    samlede den ganske vist mange mennesker, men Reinhardt blev til grin og
                    udsat for en række offentlige forhånelser og parodier (Svaning 1670 s.
                    132-141). Historikeren Hans Svaning (ca. 1500-1584), som jeg her
                    refererer til, var skoleelev i København dengang, og selvom der er
                    meget, der taler for, at han husker rigtigt, er det alligevel lidt svært
                    at få et fuldstændigt billede af, hvordan den tidligste evangeliske lære
                    blev præsenteret i København. Nuvel, dengang var der endnu ikke tale om
                    et brud med det bestående, blot om en ny form for besindelse på
                        <em>Bibelen</em>. Men Reinhardt prædikede nyt og moderne og
                    evangelisk, når han sagde noget i retning af, at ’han intet godt havde
                    gjort eller ville gøre’, hvis vi skal tro en af de senere beretninger.
                    Det lyder evangelisk, selvom det er en noget forvrænget opfattelse af
                    budskabet om de gode gerningers ubetydelighed i spørgsmålet om frelsen
                    (Lindhardt 1965 s. 262).</p>
                <p>Reinhardt forlod København allerede få måneder senere. Han skulle til
                    Wittenberg og promoveres. Vi må regne med, at Christian II først ville
                    knytte ham til universitetet, når han havde opnået en akademisk grad fra
                    Wittenberg. Med til opgaven hørte også, at han i Wittenberg skulle
                    motivere enten Luther eller Karlstadt til at tage med tilbage til
                    København. Reinhardt vendte imidlertid ikke tilbage til København; i
                    stedet rejste han fra Wittenberg til rigsdagen i Worms, hvor sagen mod
                    Luther nu skulle stå, og hvor udfaldet gjorde, at der for alvor blev
                    tale om kætteri, hvis man befordrede den evangeliske sag. Hele
                    luthersagen var højspændt og havde også det danske monarkis interesse.
                    Det virker, som om den personligt interesserede Christian II, men også
                    andre medlemmer af den danske kongefamilie. Den gottorpske familie, den
                    hertugelige linje fra Holsten, var til stede i skikkelse af hertug
                    Christian (III), mens den danske konge havde sendt sin gesandt, Stephan
                    Hopfensteiner (død ca. 1550). Han skulle ikke kun være en neutral
                    observatør, han var nemlig blevet udstyret med et bemærkelsesværdigt
                    opdrag: Han skulle samle så mange lutherskrifter som muligt til den
                    danske konge.</p>
                <p>Christian II var svoger til den tyske kejser Karl V, og ham mødtes
                    Christian med i Flandern, hvor han var til stede, da den kejserlige
                    nuntius oplæste kejserens beslutning vedrørende Luthers sag: Luther blev
                    erklæret fredløs, og hans skrifter dømt til bålet, samtidig med at
                    Christian II samlede lutherskrifter, og rygtet gik da også, at han var
                    ved at falde fra troen. Særligt denne kasse med Luther-skrifter var
                    kilde til uro, og om Christian II’s samtaler med Erasmus af Rotterdam på
                    denne tid ved vi, at kongen i samtalerne havde fordret stærkere
                    lægemidler end Erasmus’, så at hele kirkens krop kunne blive rystet –
                    således gengives det af samtidige kilder (Lindhardt 1965 s. 264). Der
                    var derfor god grund til at tro på nogle af de andre rygter, som
                    florerede efter rigsdagen i Worms: Luther var på vej til Danmark for at
                    søge politisk asyl. Faktisk var han på Wartburg, men det vidste ingen
                    endnu. I stedet rejste de to wittenbergere Mathias Gabler (en
                    græsklærer) og den store Andreas von Karlstadt til Danmark.</p>
                <p>Karlstadt var et uhyre prominent navn på dette tidspunkt; han var den
                    måske højest uddannede af wittenbergteologerne med tre doktorgrader, en
                    i teologi fra Wittenberg og to fra Rom i kanonisk og verdslig lov. Han
                    var på flere måder foran Luther. Allerede i Rom havde han kritiseret en
                    mængde kirkelige misbrug i sine 151 teser, og Luthers teser forsvarede
                    han indædt. Luther og Karlstadt var simpelthen det akademisk-teologiske
                    Wittenbergs stjernepar på dette tidlige tidspunkt. Til en begyndelse
                    havde Karlstadt været skeptisk over for Luther, men igennem studier af
                    Augustin (354-430) blev Karlstadt snart overbevist, og fra 1517
                    forklarede og forsvarede Karlstadt indædt Luthers teser. Sammen
                    reformerede de universitetet, og de optrådte begge mod Johann Eck
                    (1486-1543) ved den berømte Leipzig-disputation i 1519. Det var derfor
                    ikke mærkeligt, at den pavelige bandtrusselsbulle, som Christian II
                    altså forbød offentliggjort i Danmark, med navns nævnelse truede både
                    Luther og Karlstadt. Karlstadt var i den tidlige periode mellem
                    1517/1518 og 1525, hvor han måtte trække sig fra den offentlige debat på
                    grund af bondeoprøret, den mest læste og udgivne reformator ved siden af
                    Luther. Modsat Melanchthon udgav de også begge skrifter på tysk.
                    Karlstadts rejse til Danmark er derfor i sig selv en af de mest
                    bemærkelsesværdige hændelser i hele den tidlige danske reformation, men
                    desværre er hans indflydelse på den tidlige reformationsbevægelse,
                    inklusive den danske, yderst ringe udforsket.</p>
                <p>Karlstadt kom til København sidst i maj 1521, og Christian II havde efter
                    tidens rygtedannelse at dømme store planer med ham. Han skulle prædike
                    og være kongens teologiske rådgiver, og måske skulle han også være
                    dommer ved en slags kirkelig appeldomstol, kongen havde planer for. Den
                    var et led i det juridiske og kirkelige brud med Rom, som Christian II
                    synes at have arbejdet på, og som Frederik I mere spidsfindigt gjorde
                    alvor af. I denne aldrig realiserede gejstlige domstol skulle fire
                    doktorer og magistre have sæde. Vi skal også have in mente, at
                    reformationen på dette tidspunkt ikke var blevet alvor, hvad gælder de
                    ydre former, end ikke i Wittenberg. Reformationen var endnu en
                    teologisk, litterær og kirkelig strømning, og Karlstadt kan have
                    forestillet sig, at han i Danmark kunne få anledning til at omsætte sine
                    kirkelige reformplaner til virkelighed. En samtidig kilde fortæller
                    endda, hvordan kongen havde planer om at gøre ham til ærkebiskop i Lund.
                    Ærkebispesædet var i krise, og Karlstadt kom heller aldrig så langt.
                    Hans ophold i København blev ingen succes og af yderst kort varighed.
                    Efter omtrent en måned vendte han hjem. Han undskyldte sig med, at han
                    skulle hente sine bøger, men han vendte aldrig tilbage (Dreyer
                    2017c).</p>
                <p>Den reformatoriske sag og støtten til Luther var blevet kættersk, og
                    Karlstadt var lyst i band. Hjemvendt beklagede han sig over at være
                    blevet underlagt censur i København, og han krævede beskyttelse som
                    sachsisk diplomat, hvis han skulle vende tilbage. Det fik han ikke, og i
                    stedet satte han i Luthers fravær handling bag ordene og førte
                    reformationen fra studerekammer til kirke. Han udgav med det samme et
                    skrift om cølibatet, som han nu krævede ophævet. Det stemmer meget godt
                    overens med nogle af de tanker, vi kender fra Christian II’s lovudkast
                    fra tiden lige forud, så Karlstadt har formentlig bidraget til det
                    forberedende lovarbejde. Juledag 1521 reformerede Karlstadt
                    gudstjenesten i Wittenberg og uddelte nadveren i begge skikkelser. Det
                    skete uden opløftelse af elementerne, og i strid med katolsk ritus blev
                    indstiftelsesordene udsagt højt og tydeligt, så alle kunne høre dem.
                    Kort tid efter giftede han sig. Reformationen var i gang i Wittenberg og
                    blev først bremset, da Luther vendte tilbage fra Wartburg og rullede
                    disse ydre kirkereformer tilbage af hensyn til de svage, som han
                    undskyldte sig.</p>
                <p>I Danmark gik tingene også i stå. Christian II blev afsat, da rigsrådet
                    opsagde sit troskab, og den forventeligt mere konservative hertug
                    Frederik af Holsten blev ny konge. Christian II søgte tilflugt ude i
                    Europa, hvor han til kejserfamiliens gru excellerede i sin tro: den
                    evangeliske tro efter Luthers principper. Ja, Christian søgte endog til
                    Wittenberg, ”then hellige stad Hwittenberg”, som han skrev i et af sine
                    breve (Christian II til dronning Elisabeth 5. marts 1524, Rigsarkivet),
                    og med sikker fornemmelse for, at det danske borgerskab støttede ham,
                    begyndte han at sprede propaganda for sig selv og evangeliet i Danmark.
                    I Wittenberg samlede han en kreds af især borgerlige danskere med gode
                    forbindelser til både de vigtigste danske byer og de vigtige
                    reformatorer. Inspireret af Luthers tyske oversættelse af <em>Det Nye
                        Testamente</em> fra september 1522 iværksatte han en oversættelse
                    til dansk, som blev udarbejdet i al hast og udkom allerede i september
                    1524, hvorefter det blev smuglet ind i Danmark. Det var en ujævn
                    oversættelse med præg af forskellige danske dialekter og af latinske
                    konstruktioner, men var ikke desto mindre en af de allerførste
                    modersmålsoversættelser af hele <em>Det Nye Testamente</em> efter
                    Luthers tyske. Christian II handlede ikke kun af evangelisk
                    overbevisning. <em>Det Nye Testamente</em> på dansk blev forsynet med
                    Luther-inspirerede fortaler til skrifterne og i den allervigtigste
                    fortale, indledningen til Paulus’ breve – Luthers reformatoriske tanker
                    baserede sig især på Paulus og Romerbrevet – blev der gjort heftige
                    udfald mod papismen samtidig med, at eksilkongen fik indføjet et brev
                    til ”alle danske mænd og kvinder” fra sin trofaste støtte,
                    malmøborgmesteren Hans Mikkelsen (1470-1532). Heri anklages danskerne og
                    specielt gejstligheden for at have ”forsmået deres rette bårne herre og
                    fyrste kongelige majestæt kong Christian etc. som dem var given af Gud”.
                    Men det er Gud som har ”rørt kongelig Majestæt Kong Christiern,
                    Danmarks, Sveriges og Norges konge” til at lade Guds ord udgå på
                    modersmålet. Det skulle der nok være nogle ”ubeskæmmede præster og
                    munke”, som ville være imod, fordi de siger, ”at det ikke bekvemmer
                    bønder og lægfolk at traktere Guds ord”. Hertil var svaret, at ”Kristus
                    har udstyrtet sit blod for alle sine udvalgte, så vil han også, at han
                    og hans ord skal være tiltænkt alle hans helgener udi alle landskaber og
                    alle tungemål” (<em>Thet Nøye Testamenth</em> 1524 f. Aa 2v-Aa3r). Her
                    er der tydeligvis tale om propaganda, understreget af, at Christian II’s
                    våbenskjold og portræt figurerede som indledning til både evangelierne
                    og apostelbrevene. Et opgør med papismen var altså lig med støtte til
                    Christian II; kun han forsvarede Guds ord.</p>
                <p>Frederik I og den danske regering nedlagde naturligvis forbud mod at købe
                    og besidde dette skrift, som var med til at udbrede den evangeliske lære
                    endnu mere blandt det bedre og læsende borgerskab. Her var <em>Det Nye
                        Testamente</em>, skriften selv, til at læse og forstå på dansk. Den
                    nye forkyndelse og reformiver var ikke til at standse. Poul Helgesen så
                    faren og skrev et skrift direkte vendt mod ”den kætterske ubeskæmmede
                    kætter” Hans Mikkelsen, som det hed i titlen, og i vanlig spottende stil
                    udstillede Helgesen problemet ved, at almindelige mennesker trakterede
                    Guds ord, sådan som Mikkelsen havde forklaret. Guds ord skulle således
                    udlægges af alle mand og alle vegne, i krostuer, badstuer, hos
                    bartskæren, i smedjer, møller, toldhuse, borgerstuer, gildehuse, fester,
                    blandt drankere og doblere (hasardspillere), dansere, springere,
                    hofmænd, snakkehoveder, dårer, landløbere, kræmmere og andre lærde ædle
                    mænd. Ja, når selv ikke kristendommens kloge hoveder kunne blive enige
                    om noget, hvordan skulle de dumme, sjove og gale så kunne finde ud af
                    det? Javel, indrømmede Helgesen, evangeliet har været i forfald og
                    næsten glemt, men hverken bønder, borgere, snaphaner eller andre kan
                    gøre det; det tilkommer kun de veluddannede og viseste af gejstligheden
                    (Lausten 2011 s. 47 og Helgesen 1527 s. 65 f.). Heri skulle Poul
                    Helgesen måske uforvarende få ret; det blev først og fremmest tidligere
                    katolske gejstlige, lærde og munke, som blev Danmarks reformatorer.</p>
                <p>Helgesens ord var nok en overdrivelse og en satire over Hans Mikkelsens
                    fortale, men sandt var det dog, at evangeliet og denne bevægelse havde
                    fået tag i mange lægfolk, især borgerskabet i de større byer. Den
                    evangeliske prædiken bevægede sig op igennem Holsten og videre til
                    Jylland, og i løbet af 1525-1526 var det spredt til de fleste jyske
                    købstæder. I byerne blev den nye lære og praksis indført nedefra og op:
                    prædikanter trådte frem, fik borgernes tilslutning og siden byrådenes
                    støtte, og de søgte igen støtte hos kongen for at få beskyttet deres
                    prædikanter mod kirkens lovlige forsøg på indgreb. Byreformationerne
                    blev den mest almindelige reformationstype i Danmark, og på den måde
                    ligner 1520’ernes danske reformation meget forholdene i Tyskland (se
                    hertil særligt Dreyer 2020). I de store tyske byer var reformationen
                    brudt frem på samme måde, og oftest blev den forsøgt indført som den ene
                    og sande lære gennem såkaldte disputationer, det vil sige
                    religionssamtaler mellem repræsentanter for den gamle og den nye tro,
                    hvor den lære, som vandt disputationen, blev byens lære. Resultatet var
                    oftest givet på forhånd, idet rettesnoren, tjeklisten, så at sige, var
                        <em>Bibelen,</em> og dommerne som regel var byrådsmedlemmerne, som
                    velsagtens vidste, hvornår de kunne opnå flertallet, hvorved udfaldet
                    næsten altid var til gunst for den evangeliske part. Reformationen blev
                    indført på denne måde i blandt andet Zürich af Huldrych Zwingli
                    (1484-1531) og i Nürnberg af Andreas Osiander (1498-1552). De lagde
                    begge vægten anderledes i deres evangeliske lære end Luther gjorde; de
                    var som mange andre byprædikanter humanistisk-reformatoriske. Og faktisk
                    spillede de også en rolle i Danmark. Reformationen i Malmø var meget
                    inspireret af forholdene i netop de sydtyske byer, og på rådhusets
                    bibliotek stod endog en udgave af de meget populære artikler, som
                    Zwingli vandt reformationsdisputationen i Zürich med i 1522.</p>
                <p>I Danmark kender vi ikke så meget til faktiske disputationer, men vi har
                    en hel del indicier på, at det foregik sådan i blandt andet Viborg,
                    Horsens og Malmø. Og i 1530 havde Frederik I tilmed planlagt, at hele
                    rigets religion skulle afgøres på denne vis på en herredag i København.
                    Endnu engang forpurrede truslen fra Christian II dog dette drastiske
                    skridt.</p>
                <h1 id="kirkepolitikken">Kirkepolitikkens konsekvenser</h1>
                <p>Det var yderst få af de danske teologer og kommende reformatorer, der
                    havde læst i Wittenberg på dette forholdsvist tidlige tidspunkt. I
                    stedet drog flere reformatorer in spe til Haderslev, hvor den kommende
                    Christian III havde indkaldt et par tyske teologer, for her at lære den
                    nye tro at kende. To af malmøprædikanterne, Claus Mortensen (ca.
                    1499-1575), en tidligere præst fra København, og Hans Olufsen (død 1571)
                    studerede i Haderslev i en periode. Andre steder begyndte lægfolk at
                    træde frem med evangelisk prædiken, men også med en række ideer, der gik
                    ud over Luthers og betonede det rent åndelige. Eftersom kongen ikke
                    eksaminerede de prædikanter, han uddelte beskyttelsesbreve til, opstod
                    der i Kiel en uheldig sag i 1527-1529. Hertil var buntmageren Melchior
                    Hoffman (1495-1543) kommet; han havde rejst rundt i Østersøområdet og
                    Nordtyskland. Han havde oprindeligt fået en anbefaling med fra
                    Wittenberg, men han blev mere og mere radikal i sin lære og
                    omvendelsesprædikener. Dommedag var nær, måske var der kun syv år, til
                    den indtraf, hed det. Luther formanede først blidt borgerne i Kiel til
                    at tage sig i agt, siden advarede han direkte teologer i området imod
                    Hoffman, som i lighed med Karlstadt afviste barnedåben og Luthers
                    relativt konservative nadverlære.</p>
                <p>Igennem en række stridsskrifter, Hoffman udsendte mod prædikanter i både
                    Slesvig og Magdeburg, fik Luther og de andre i Wittenberg nys om
                    Hoffmans stadigt mere radikale forestillinger. Så skrev Luther direkte
                    til hertug Christian i Haderslev og Melanchthon til en af kong Frederik
                    I’s rådgivere. Hertug Christian fik sin nye evangeliske provst i
                    Haderslev, Eberhard Weidensee til at gå i rette med ham, men Hoffman
                    fortsatte ufortrødent og påberåbte sig sin stilling som kongelig
                    prædikant i hele Holsten og Kiel, hvorfor vi må formode, at han netop
                    var i besiddelse af et beskyttelsesbrev fra Frederik I. Det hjalp ham
                    ikke. Hertug Christian i Haderslev, som var personligt from og en kender
                    af Luthers egen teologi, indkaldte til en disputation i Flensborg i
                    1529, og denne gang var det ikke en samtale mellem det gamle og det nye,
                    men en diskussion internt blandt de evangeliske; hvor gik grænsen for,
                    hvad man kunne sige i reformationens navn og stadig være kristen? Til
                    denne samtale stod en række lutherske prædikanter fra hertugdømmerne
                    frem og anklagede Hoffman. Hermann Tast fra Husum var ordførende.
                    Hoffman blev især anklaget i nadverspørgsmålet. Han kaldte brødet og
                    vinen for alene tegn, ”figürlich” og sakramentalt er de Kristi legeme og
                    blod – ”men ikke bogstaveligt”, så ville vi jo også skulle æde hans hud,
                    hår og ben, hvorfor han altså højst er til stede som en ”ihukommelse”
                    (Lausten 1963-1965 s. 270). <em>Skriften</em> skal altså ikke forstås
                    bogstaveligt, men så at sige efter, hvad der er intentionen med ordene.
                    Hoffman havde gode pointer, og det havde Karlstadt, som han havde
                    indkaldt til at hjælpe sig med sit forsvar, også haft, da han stredes
                    med Luther om dette spørgsmål flere gange i 1520’erne. Karlstadt blev
                    dog med overlæg hindret i at deltage i Flensborg, og da hertug Christian
                    havde bevæget Luthers ven og sjælesørger, Johann Bugenhagen (1485-1558),
                    der også var Wittenbergs stadspræst og evangeliske kirkeretsekspert, til
                    at agere dommer, var sagen afgjort på forhånd. Luthers lære var den
                    eneste acceptable i denne sag, hvilket Hoffman også vidste, idet han
                    flere gange forsøgte at dække sine anskuelser ind under udtalelser af
                    Luther. Det var en taktik, som ikke var helt usædvanlig, mens den andre
                    gange var utilsigtet, forstået på den måde, at Luthers tanker nok blev
                    gengivet med tilslutning, men ikke nødvendigvis forstået på den måde,
                    Luther selv havde tænkt dem. Det var sikkert tilfældet med nogle af de
                    danske reformatorer, hvis nadversyn slet ikke synes så langt fra
                    Hoffmans. I Malmø havde man nok læst Luther, men også både Zwingli og
                    andre sydtyske reformatorer, hvis nadverlære ligger tæt op ad Hoffmans.
                    Selv Hans Tausen fik uld i mund, når han skulle tale om Jesu reale
                    nærvær i nadveren. Det kostede også ham en kættersag i 1533; her var
                    modstanderne blot ikke evangeliske, men katolske.</p>
                <p>Hoffman blev dømt som kætter og måtte rømme den danske konges områder.
                    Derefter blev han indrulleret i nogle af de vildeste begivenheder
                    internt i den reformatoriske kamp i Tyskland. I Münster opstod en
                    apokalyptisk-reformatorisk gendøberbevægelse, der krævede en ny ’sand’
                    dåb af sine tilhængere og erklærede sig som Guds rige på jorden. De
                    fordrev alle, der ikke var ’kristne’ nok, og baserede al lovgivning på
                    Moseloven. Det endte med et brag, idet både lutherske og katolske
                    fyrster gik sammen om at erobre byen, og de udryddede bevægelsen i 1535.
                    Byens religiøse ledere blev halshugget, deres afhuggede hoveder blev i
                    bure hængt frem til skræk og advarsel i domkirkens tårn – hvor burene
                    hænger endnu den dag i dag. Hoffman selv omvendte sig og blev pacifist.
                    Meget af hans lære blev overtaget af en anden holstensk prædikant, Menno
                    Simons (1496-1561), som gav navn til mennonitterne, en bevægelse af
                    gendøbere, der blev voldsomt forfulgt, men stadig findes rundt omkring i
                    Europa og nåede til USAn, hvor en særlig retning er de såkaldte
                    Amish.</p>
                <p>Men tilbage til Danmark. Her kender vi ikke til så radikale typer som
                    Hoffman i Holsten, selvom det var de færreste af de tidlige danske
                    reformatorer, som var helt blide i deres kristendomsforståelse. Også de
                    prædikede Guds og Kristi lov som rettesnor for både kirken og samfundet.
                    De var måske nok uenige om, hvem der primært havde ansvaret for
                    indførelsen af den nye lære: Byrådet eller kongen? Men i den henseende
                    var de fuldbyrdede opportunister. Passede det i deres kram, var det
                    ligegyldigt, hvem der stod bag indførelsen, blot den var til gavn for
                    sandheden og den menige kristne almue, og altså ikke til gavn for adel
                    og kleresi. Hans Tausen krævede flere gange direkte den katolske
                    kristendom forbudt. Den var Antikrists lære, og de ugudelige burde
                    straffes med hjul og stejle. Det synspunkt fremførte han voldsomt i et
                    aldrig afsendt skrift til Frederik I fra 1530: Kongen skal ”skære
                    igennem iblandt de ugudelige (som Salomon siger det i
                        <em>Ordsprogene</em> 20.26, og kører hjulet over dem, fordi han
                    [kongen] bærer ikke sværdet forgæves, som Sankt Paulus siger [Rom.14.4]”
                    (Tausen 1533 i Dreyer 2013a). Det var næppe ment i overført betydning.
                    Her krævedes sværdet ført til gavn for de evangeliske og legemlig ugunst
                    for de katolske. Det var på ingen måde noget, hverken Luther eller
                    Melanchthon i Wittenberg ville billige, men en konsekvens af at forstå
                    hele <em>Skriften</em> som Guds lov. Især Melanchthon tilsluttede sig
                    tanken om, at en kristen konge med forbillede i de gammeltestamentlige
                    konger skulle sørge for, at Guds lov bliver efterlevet fuldstændigt.</p>
                <p>På de evangeliske præsteskoler i de reformerede købstæder i
                    hertugdømmerne og Danmark lærte de studerende klassiske sprog. I Malmø,
                    hvis skole kom til i 1529/1530, læste de også klassiske forfattere,
                    ligesom <em>Bibelen</em> og reformatoriske skrifter af Luther og
                    Melanchthon må formodes at have været en del af pensum. I 1527 var der
                    som i Haderslev også blevet oprettet en præsteskole i Viborg under
                    ledelse af Jørgen Jensen Sadolin. Her må vi regne med, at en del af de
                    jyske prædikanter, bl.a. de senere lutherske superintendenter (bisper),
                    havde lært den nye lære at kende. Hans Tausen havde selv været i
                    Wittenberg og er som nævnt af den grund blevet udpeget som ’den mest
                    lutherske’ af de danske evangeliske, men måske var det snarere Jørgen
                    Jensen Sadolin, der havde lært sig mest teologi efter de ’wittenbergske’
                    principper og givet den videre til præsteskolens elever. I hvert fald
                    oversatte han Luther, Melanchthon og Bugenhagen til dansk i videre
                    omfang end Tausen.</p>
                <p>Det ringe antal danske Wittenberg-studenter skulle dog snart ændre sig
                    dramatisk. Fra 1530’erne og i omtrent 150 år var universitetet i
                    Wittenberg et af de mest søgte universiteter blandt danskere. I
                    1520’erne var det kun en håndfuld, som havde læst der.</p>
                <p>Kongens beslutning i 1527 om at give evangeliet fri skabte en
                    reformatorisk bølge i hele den danske del af riget, og efter få år var
                    denne kraft så stærk, at der ved nyansættelser af biskopper forventedes
                    en biskoppelig kirkepolitik, som matchede regeringens. I 1529 blev Jens
                    Andersen Beldenak afsat som Fyns biskop. Han havde været bispekollegiets
                    eneste borgerlige og en af de meget få, som havde forsøgt at tage den
                    teologiske diskussion. Hans efterfølger var adelsmanden Knud Henriksen
                    Gyldenstierne (død 1560), som enten var ligeglad eller positivt
                    indstillet over for den evangeliske reformation. Han antog i hvert fald
                    Sadolin som sin ’medhjælper i ordet’, og i kraft af det gældende
                    kirkelige hierarki indførte han den lutherske reformation gennem sin
                    faktiske udøvelse af bispeembedet. Han indkaldte præsterne til møder og
                    udsendte i den forbindelse en vejledning i, hvordan præsterne for
                    fremtiden skulle udøve deres hverv. Den vejledning var <em>Luthers Lille
                        Katekismus</em>, Luthers formulering af den kristne børnelærdom og
                    endnu et af den danske folkekirkes bekendelsesskrifter. Fyns reformation
                    blev derved Danmarks eneste lutherske reformation inden for de gældende
                    og bestående kirkelige rammer.</p>
                <p>Frederik I havde sandsynligvis håbet, at det samme ville ske på Sjælland.
                    Samme år, som Gyldenstierne og Sadolin blev antaget på Fyn, udpegede han
                    adelsmanden Joachim Rønnow, som havde studeret i Wittenberg, som
                    Sjællands biskop. Rønnow betalte efter den nyindførte danske lovgivning
                    sine gigantiske ansættelsesgebyrer til kongen og ikke til paven. Som
                    Gyldenstierne var han kun kongeligt udvalgt, men ikke paveligt anerkendt
                    og derfor ikke indviet på den rette katolske facon. Det betød i praksis,
                    at han ikke kunne indvie præster, så det var kanonisk gyldigt, hvad der
                    naturligvis var et alvorligt problem, da kirken officielt stadig var
                    katolsk. Rønnow havde afløst den dygtige, højtuddannede og pavetro Lage
                    Urne som sjællandsk biskop, og heller ikke ærkebispesædet havde længere
                    en korrekt indviet biskop. Her sad kannikken Aage Sparre (ca.
                    1460/65-1540/41). Vi ved, at han gjorde et forsøg på at tale imod
                    malmøreformatorerne, men kirkeretsligt var han hverken retmæssig biskop
                    eller ærkebiskop. Efter kirkelovene var det Jørgen Skodborg (ca.
                    1480-1551), som flere af de overbeviste katolske biskopper herhjemme
                    faktisk anerkendte, der var eneste retmæssige indehaver af embedet.
                    Sparre var valgt af domkapitlet, og havde derfor kun titel af ærkeelekt
                    – altså udvalgt ærkebiskop. I praksis udøvede han dog ærkebiskoppens
                    embede, selvom han ikke var hverken indviet eller bekræftet af paven i
                    Rom. Skodborg var temmelig irriterende for regeringen og dens nye
                    kirkepolitik, men alligevel viste han sig givtig, da der i 1530 var
                    optræk til en egentlig afgørelse af rigets religion på herredagen i
                    København. De evangeliske og de katolske skulle mødes i en disputation,
                    og konge og råd være dommere. Det løb dog ud i sandet, også fordi
                    Skodborg havde skaffet det katolske parti hjælp fra en ivrig
                    kætterbekæmper, Nicolaus (Ferber) Herborn (ca. 1480-1535). Herborn var
                    en ledende franciskanermunk og fortaler for at bekæmpe kætteriet med
                    magt og på alle måder obstruere, at konger og fyrster tiltog sig
                    kirkelig autoritet, sådan som man på dette tidspunkt havde set det flere
                    steder i både Tyskland og Sverige (Nybo Rasmussen 1965-1968). Sverige
                    overgik til lutherdommen, da en religionsdisputation på rigsdagen i
                    Västerås i 1527 var faldet ud til de evangeliskes fordel, hvorfor kong
                    Gustav Vasa (1496-1560) besluttede sig for denne tro.</p>
                <p>Skrifterne fra katolsk side ved herredagen i 1530 afslører, at der i den
                    danske kirke var tale om både et evangeliskvenligt parti og et
                    konservativt, afvisende pavetro parti. Rønnow tilhørte førstnævnte, men
                    var også tvunget til det. Frederik I havde nemlig bundet sine nye,
                    ikke-paveligt konfirmerede biskopper til den danske lovgivning, idet de
                    skriftligt måtte garantere, at de i deres respektive stifter ikke ville
                    forhindre præster eller prædikanter i at gifte sig, endsige være til
                    hinder for deres forkyndelse af Guds ord og det hellige evangelium. Det
                    var slet skjult kodesprog for reformatorisk lære, og de nye biskopper
                    skulle som mindstemål beskytte de evangeliske prædikanter. En evangelisk
                    kirke var dermed ved at blive indført ad bagvejen og fra kirkens egen
                    top. Poul Helgesen var sig dette bevidst: Rønnow er i
                        <em>Skibykrøniken</em> fremstillet som en yderst ussel personage, og
                    især hans beskyttelse af Hans Tausen viste hans tilbøjelighed til at
                    ville indføre lutherdommen. På herredagen i 1533 demonstrerede Helgesen,
                    at Tausen, som i 1529 var kommet til København fra Viborg, var en
                    kætter. Tausen afveg både fra den katolske lære og Luthers lære om
                    nadveren (Dreyer 2020 s. 281-302). Rønnow sad som dommer, og Tausen blev
                    dømt, men alligevel endte Rønnow med at tage ham i beskyttelse. En
                    uheldig alliance, der skadede Tausen, da den nye regering tog over i
                    1536.</p>
                <p>I 1536 var det Rønnow som faldt stærkest i unåde af alle de hidtidige
                    biskopper, selvom han teologiske havde manøvreret inden for de kongeligt
                    udstukne rammer under Frederik I. Anklagen lød, at han af griskhed havde
                    vendt sig mod kongen, og hans krav på selveste Københavns Slot, gjorde
                    ikke hans sag bedre. På herredagen i 1533 havde han også været med til
                    at afvise hertug Christians krav på tronen (<em>Skibykrøniken</em> s.
                    140-144 og 168-170). Dermed blev Grevens Fejde udløst, og også her endte
                    Rønnow med at handle forkert. Rønnow blev afsat af Grev Christoffer, som
                    ledte oprøret mod rigsrådet, men købte så bispestolen tilbage igen.
                    Rønnow skiftede på ny side, da han fornemmede, hvilken vej det bar, men
                    agerede igen så magtfuldkomment, at han blev uvenner med Christian III’s
                    krigskommando. I det såkaldte klageskrift mod bisperne fra 1536, som
                    juridisk placerede skylden for borgerkrigen på biskopperne, blev Rønnow
                    af alle disse grunde stærkest anklaget. Sammen med de øvrige katolske
                    biskopper måtte han derfor i fængsel. De fleste blev snart løsladt, dog
                    ikke Rønnow. Som den eneste kom han aldrig kom til ære og værdighed igen
                    (Hørby 1969). Jørgen Friis, som havde været en uduelig og magtbegærlig
                    biskop i Viborg, da Hans Tausen begyndte reformationen, var også blevet
                    fængslet, men han blev snart rigsrådsmedlem igen. Som sådan deltog han i
                    indsættelsen af Hans Tausen som luthersk superintendent i Ribe i 1542.
                    Samme år døde Rønnow i fængsel. Tiderne var skiftet.</p>
                <p>Dette skifte var begyndt i rigsrådet allerede i 1520’ernes slutning.
                    Kongens politik var reelt evangelisk, og det prægede naturligvis
                    rigsrådet, hvor der i tiltagende grad lød venligere toner over for den
                    nye lære. Enkelte af de adelige medlemmer af rådet, særligt Erik Banner
                    (ca. 1484-1554) og Mogens Gøye, ”Djævelens tjener og hans stridsmand”,
                    som Poul Helgesen beskrev dem, arbejdede personligt for at fremme
                    evangeliets sag ved at foranstalte fordrivelser af tiggermunke og antage
                    evangeliske prædikanter i de embeder, hvor de havde ret til at udnævne
                    præster (<em>Skibykrøniken</em> s. 154). Andre, deriblandt biskopperne
                    Rønnow og Gyldenstierne, indtog et mere moderat, reformistisk
                    standpunkt, hvad der blev rigtig tydeligt, da der i sommeren 1533 skulle
                    tages stilling til både kongevalg og rigets religiøse politik oven på
                    Frederik I’s død i april samme år (Arup 1932 s. 458 f.). Også kongen
                    udnyttede sin kaldsret til præstestillinger. Og her sporer vi, hvordan
                    det i årene omkring 1530 bliver tydeligere og tydeligere, at der med
                    udnævnelsernes krav om prædiken for almuen efter Guds rene og klare ord
                    var ment reformatorisk prædiken; som det på typisk reformatorisk manér
                    hedder i et kongeligt udnævnelsesbrev til sognepræst i Jelling fra 1532:
                    Hr. Jens Nielsen skulle ”uden al menneskelære” og ”nogen som helst
                    ukristelige ceremonier” prædike, lære og ”tjene dem med kristelig dåb”
                    og ”sakramente, vor herre Jesu Kristi legeme og blod efter Guds rene
                    Ord”. Med andre ord: Bibelsk funderet prædiken, de to luthersk
                    anerkendte sakramenter og nadveren i begge skikkelser var en sognepræsts
                    primære opgave (Frederik I’s Registranter s. 300 f.).</p>
                <h1 id="byreformationen">Byreformationen</h1>
                <p>En landsby som Jelling fik således reformationen indført via en ny præst,
                    som var bundet til at prædike evangeliet og forvalte de kirkelige
                    handlinger uden menneskelige tilføjelser, altså uden de ikkebibelske
                    tilføjelser, som reformatorerne beskyldte pavekirken for at have
                    indført. Det var naturligvis det samme som et farvel til den katolske
                    tradition og dens ritualer. På den måde fik mange danske landsbyer og
                    sogne reformationen på fredelig vis og ganske i overensstemmelse med den
                    kirkepolitik, regeringen tilstræbte. I købstæderne, hvor den kirkelige
                    tilstedeværelse var meget større både i form af biskopper, mange kirker
                    og indtil flere klostre af forskellig observans, blev det derimod en
                    kamp at få indført den nye lære. I 1526-1527 var der evangeliske
                    prædikanter til stede i de fleste jyske købstæder, og i årene efter
                    bryder reformationen også frem på Sjælland og i Skåne. I 1527 sendte en
                    af Christian II’s spioner en feltrapport fra Jylland, hvori han
                    meddelte, at Guds ord nu hørtes prædiket på dansk i snart sagt alle de
                    jyske købstæder, ligeså at der blev holdt messe på dansk, og bisperne
                    ikke var i stand til at hindre dem i det (<em>Diplomatarium
                        Norvegicum</em> 2 s. 500-508). At messen, det vil sige liturgien og
                    nadverhandlingen, også var på dansk, vidner om, at reformationen for
                    alvor var gennemført, og at det ikke nødvendigvis var sket efter det
                    konservative mønster fra Wittenberg. Luther fastholdt nemlig i sit
                    første messeforslag <em>Formula Missæ</em> fra 1523 den latinske
                    gudstjeneste, og først i 1526 kom hans <em>Deutsche Messe</em>, delvist
                    som en konsekvens af, at flere andre reformatorer, blandt andre den
                    radikale Thomas Müntzer (1488-1521), indførte modersmålet i hele
                    gudstjenesten. I Malmø ved vi fra reformatorernes ritualhåndbog og
                    salmebog fra 1529, at det var messeformen i Nürnberg, der lå til grund
                    for deres danske liturgi.</p>
                <p>På Fyn, hvor reformationen i 1529 blev trumfet igennem ovenfra af Sadolin
                    med krav om at følge <em>Luthers Lille Katekismus</em>, var de oprørske
                    prædikanter også tidligt på færde. Assens var blandt de første byer,
                    hvor der lød reformatorisk prædiken. Her var en af Poul Helgesens elever
                    og klosterbrødre, karmelitermunken Peder Laurentsen (ca. 1485-1552),
                    begyndt at prædike evangeliet, og en præst fra Svendborg, Christiern
                    Skrok (død ca. 1568), stod også frem i Assens og forkyndte den nye lære.
                    Skrok udgav endda en bog, som retfærdiggjorde præsternes ret til at
                    gifte sig. Det ville bringe orden i al den utugt, der hærgede
                    præstestanden, idet præsterne slet ikke var kyske – det var lige så
                    umuligt, som at flyve over Vesterhavet uden fjer, hedder det her.
                    Præsterne holdt jo dejer (husholdersker) og konkubiner og fik uægte
                    børn, hvoraf døtrene især havde ringe udsigter. I stedet skulle de
                    evangeliske præsters koner være gode eksempler for menigheden, være som
                    de hellige kvinder i <em>Bibelen</em>, sådan ville præsterne både leve
                    gudvelbehageligt og give deres børn bedre muligheder, så de engang kunne
                    gå i deres fædres og mødres fodspor (Skrok 1529, se Dreyer 2017a).
                    Præstefamilien blev et miniaturebillede på, hvad det ville sige at leve
                    som kristen, på én gang i bevidsthed om egen syndighed og som retfærdig
                    i kraft af sin gudfrygtige varetagelse af sit kald som præst, kvinde,
                    far, mor og menighedens forbillede. Ophævelsen af cølibatet førte
                    faktisk til en ny samfundsgruppe i borgerskabet: præstefamilierne og
                    præsteslægterne.</p>
                <p>Snart havde de evangeliske prædikanter markeret sig så stærkt, at
                    Beldenak måtte formane de fynske borgere til at afstå fra disse
                    kætterske tilbøjeligheder, og prædikanterne skulle i artikelform
                    redegøre for deres lære. Bispen opfordrede med andre ord til en form for
                    disputation, og skulle det ikke være muligt for ham at modbevise dette
                    skvalder, blev han da gerne lutheraner, skrev han sarkastisk. Den
                    virkelige trussel fremgår af Beldenaks forsvar for det katolske syn på
                    messen og nadveren som et offer af Jesu Kristi legeme og blod. Det var
                    den klassiske katolske lære om nadveren, som alle evangeliske var enige
                    om at afvise, idet de argumenterede med, at Kristus var ofret en gang
                    for alle. Ifølge Beldenak var det dog meget bedre, ”om både vi og alle
                    Luthers præster blev hængt op i en galge, end at vi skulle nedlægge en
                    eneste messe”. Her var alligevel ikke så meget at disputere om.</p>
                <p>Jens Andersen Beldenak var ikke alene om at sende sådanne advarselsbreve
                    ud til de byer, hvor de evangeliske prædikanter efterhånden fik tag i
                    borgerskabet. Vi kender andre advarselsbreve, blandt andet fra Aarhus og
                    Malmø. De jyske bisper indså også deres mangler, og allerede i 1527
                    udbad de sig teologisk hjælp i det store udland. Viborgs biskop Jørgen
                    Friis, Aarhus’ Ove Bille (død 1555) og Ribes Ivar Munk (1470-1539) og
                    Børglums Stygge Krumpen (ca. 1485-1551) sendte et brev til to af de mest
                    berømte katolske disputationsteologer i Tyskland: Johann Cochläus
                    (1479-1552) og Johann Eck (1486-1543). De havde skrevet og direkte
                    disputeret imod Luther, og det var måske at stile for højt for de danske
                    biskopper, som ellers formulerede sig i panegyrisk stil for at
                    overbevise de to teologer om det betimelige i at rejse til Danmark: ”Vi
                    har ingen andre at ty til end dig … den kristne tro står overalt i fare
                    for at styrte sammen, fordi du ikke er her”, og de ”ugudelige
                    dogmatister” har fået overtaget, og de ”ringeagter de lærde mænd, som vi
                    har her”, hvorfor disse lutherske ugudelige nu spreder ”deres desperate
                    vanvid i den store uvidende hob”. Cochläus spurgte faktisk den store
                    Erasmus til råds; kunne han anbefale en sådan rejse? Nej, det var alt
                    for langt væk, og ”folket siges at være vildt”, svarede Erasmus ham
                    (Terpager 1736 s. 553-562; Lausten 2011 s. 76 og Mynors 1974 nr.
                    1863).</p>
                <p>Og til tider var den danske reformation vild og voldsom. De evangeliske
                    prædikanters største ’konkurrenter’ om borgerskabets gunst var
                    franciskanermunkene, også kaldet gråbrødrene. De var tiggermunke, som
                    virkede i købstæderne, hvor de prædikede på letforståeligt dansk og
                    gjorde en stor indsats på det sociale område. Deres rigt udstyrede
                    klostre og kirker vidner om en meget stor popularitet i årene lige op
                    til reformationen. I Danmark var der 27 gråbrødreklostre. Efter kun fire
                    års hetz mod disse tiggermunke var der i 1532 kun syv klostre tilbage,
                    og ved statsreformationen blev tiggermunkene forbudt.</p>
                <p>Historien om franciskanermunkenes fordrivelse kender vi fra dem selv.
                    Munkene dokumenterede uddrivelserne fra deres klostre i det, der er
                    kendt som <em>Gråbrødrekrøniken</em>. De fleste af deres klostre var
                    omtalt her, og en eller to af munkene samlede stoffet efter Frederik I’s
                    død, hvor der midlertidigt var udsigt til, at de måske kunne gøre krav
                    gældende om at få deres ejendomme tilbage. Herredagen i 1533, som valgte
                    at udsætte kongevalget, betød, at kirken og det katolske parti i
                    rigsrådet forsøgte at tage magten og rulle reformationen tilbage. Det
                    lykkedes ikke, men gråbrødrenes materialesamling vidner om, at man
                    samlede beviser på de uhyrligheder, de evangeliske havde gjort sig
                    skyldige i. Krøniken er ikke komplet, f.eks. er København ikke nævnt.
                    Her var det formodentlig Hans Tausen, just ankommet i 1529, der satte
                    sig i spidsen for direkte at sulte munkene ud, idet de blev spærret inde
                    i klostret. Kort tid efter overlod guardianen klostret til Københavns
                    borgmestre og råd på kongens vegne.</p>
                <p>Hårdest gik det for sig i Skåne, hvor kun klostret i Lund, der var sæde
                    for ærkestift og kapitel, viste sig modstandsdygtigt mod reformationen.
                    I Ystad blev klostret stormet af fanatiske borgere, ”den lutherske
                    sekt”, som munkene skriver (<em>Gråbrødrekrøniken</em> s. 63). De
                    ophidsede tiltvang sig under ledelse af bystyret adgang til det
                    barrikaderede kloster, overfusede munkene verbalt, røvede deres værdier
                    og brød låsene af dørene. Det lykkedes munkene at holde skansen, men
                    siden vendte borgerne tilbage, nu med kongebrev på, at de skulle
                    overtage klostret til brug for blandt andet deres nye hospital. Borgerne
                    havde ganske rigtigt en sådan tilladelse, idet de havde klaget over, at
                    munkene lærte mod det hellige evangelium og Guds ord og derved forbrød
                    sig mod, hvad Frederik I havde bestemt på herredagen i Odense i 1527.
                    Dog havde borgerne først tilladelse til at få klostret, når
                    franciskanerne enten frivilligt eller efter mindelig overenskomst havde
                    forladt det. Det blev som i mangt et andet tilfælde tolket som en
                    tilladelse til frivillig tvang, og borgmestre og borgere fik snydt sig
                    ind under dække af at ville forhandle. Det førte til en del skærmydsler
                    og intern uenighed blandt borgerne. Nogle havde åbenbart ikke noget at
                    udsætte på brødrenes prædiken, men det endte med en voldelig uddrivelse,
                    hvor brødrene blev smidt rundt, trampet på og tævet ”på den mest
                    umenneskelige måde”, så flere døde af deres kvæstelser
                        (<em>Gråbrødrekrøniken</em> s. 66 f.). I Ystad overtog byrådet
                    franciskanerklostret.</p>
                <p>Enkelte steder var det adelsmænd som Mogens Gøye, der tvang deres
                    personlige, evangeliske kapellaner ind i embeder ved klosterkirkerne,
                    som i kraft af deres størrelse var meget attråværdige for den støt
                    stigende forsamling omkring de evangeliske prædikanter. Andre steder
                    blev både kirke og kloster overtaget af byrådet. Kirken blev da
                    overdraget den kommunale, evangeliske prædikant, munkenes lektorium
                    eller spisesal blev en præsteskole eller en anden højere skole,
                    hospitals- eller soveafdelingen givet til byrådet, som ved hjælp af de
                    nyindstiftede fattigkasser overtog socialforsorgen fra klostrene.</p>
                <p>I Peder Laurentsens redegørelser for reformationen i Malmø (Laurentsen
                    1529 og 1530) fremlægges både begrundelserne og de praktiske
                    retningslinjer for omlægningen af hele det kirkelige og kommunale
                    system. De kirkelige midler, som der nu var rigeligt af efter
                    indskrænkningen af gudstjenesterne og generelt misbrug, burde alene gå
                    til kristelige formål såsom underhold af præster og bisper, uddannelse
                    og fattigvæsen. Uddannelsen skulle være for alle, og der behøvedes intet
                    universitet. Her polemiserede man selvfølgelig imod universitetet som en
                    pavelig og kirkelig institution, og malmøfolkene udtrykte deres afsky
                    for titler og høje hatte: ”Vi vil derimod efter evne promovere og hjælpe
                    fattige klerke uden guld og penge, så de kan få forstand i Skriften”;
                    titler som magister og doktor, ”kan de sælge i andre skoler, hvor de
                    vil” (<em>Malmøbogen</em> s. 93-98 jf. Lausten 2011 s. 96 f.). De
                    fattige, dvs. alle økonomisk og legemligt nødstedte, blev grupperet
                    efter deres respektive behov. Læger skulle ansættes til at behandle de
                    syge, de alvorligt syge indlægges, de uhelbredelige have fast ophold på
                    hospitalerne eller modtage understøttelse, så de kunne klare sig i eget
                    hjem. Pengene skulle komme fra tiende, kirkegods, stiftelser og
                    almisser. De skulle lægges i en fælles fattigkiste, som skulle bestyres
                    af en lille gruppe lægfolk (<em>Malmøbogen</em> s. 98 f.).</p>
                <p>Hvad fattig- og sygeplejen angår, var reformationen banebrydende. Det er
                    her, at det første store skifte fra kirkeligt til verdsligt
                    ’velfærdssystem’ indtræffer. Tiende er bevidnet i <em>Det Gamle
                        Testamente</em>, forklarede Laurentsen, dog ikke i <em>Det Nye
                        Testamente</em>. Derimod stiller Jesus langt større krav til os som
                    Guds ”fogeder og tilsynsmænd”, hvilket vi alle er og byrådet især. Nu,
                    da det har overtaget forpligtelsen som både verdslige og kristelige
                    magthavere, er de og vi forpligtede til at dele med alle, som har behov
                    nødig. Det tidligere misbrug af disse midler, må høre op. Det gods og de
                    penge, kirken ejede, var givet i bedste mening; derfor skal de også
                    bruge kristeligt (<em>Malmøbogen</em> s. 77 jf. Lausten 2011 s. 94
                    f.).</p>
                <p>Tiggermunkene derimod, som havde stået for meget af det sociale arbejde
                    før, strider til gengæld direkte imod <em>Bibelens</em> ord. Alle skal
                    arbejde (Ef 4), står der i <em>Bibelen</em>, hvad Peder Laurentsen i
                    Malmøbogen også henviser til. Tiggermunkene bedrager almindelige
                    mennesker, når de tiltusker sig, hvad der bør gå til de virkeligt
                    trængende (Andersen 1954 s. 25).</p>
                <p>I Malmø var reformationen voldsom og hurtig, og faktisk let at
                    gennemføre. Det var tilfældet, fordi byen var ’moderne’: Den var landets
                    driftigste handelsby, ergo havde den mange borgere og få gejstlige og
                    adelige. Den havde direkte forbindelser til de vigtigste tyske
                    handelsbyer, hvor reformationen og især den humanistiske type havde
                    været i gang i flere år, og den havde kun én central bykirke, få klostre
                    og var ingen stiftsby. Ærkebiskoppen og domkapitlet residerede jo i
                    Lund. Der var med andre ord optimale betingelser for en hurtig
                    reformation. I 1529/1530 var byen fuldstændigt gået over til den nye
                    lære, og det var i den forbindelse, at Peder Laurentsen udsendte
                        <em>Malmøbogen</em>, som polemisk og idealiserende redegjorde for
                    reformprocessen. København var Malmøs søsterby, og her gik reformationen
                    måske endnu stærkere, idet vi først rigtig kender til reformatoriske
                    initiativer, efter at Hans Tausen i 1529 var blevet overflyttet hertil
                    fra Viborg. Det var givetvis på kongens initiativ. Viborg var nu næsten
                    reformeret, og i 1529 blev også Jørgen Jensen Sadolin flyttet fra
                    Viborg, nemlig til Odense, hvor han skulle være den nye biskops
                    medhjælper med henblik på reformationen. Var Hans Tausen tiltænkt samme
                    rolle i København som håndlanger for biskop Joachim Rønnow? Vi ved det
                    ikke, men i hvert fald var reformationen også her afsluttet omkring
                    1530. Vi kender ikke til kirkelige indgreb over for Hans Tausen og de
                    andre københavnerprædikanter i disse år, kun til teologiske
                    diskussioner, hvad der vidner om Rønnows positive indstilling over for
                    den evangeliske bevægelse.</p>
                <p>Der var interne diskussioner i Københavns magistrat (byrådet), og
                    flertallet var skiftende. Da et meget radikalt parti kom i mindretal i
                    rådet og følte den evangeliske sag truet, greb de til en kendt strategi
                    fra de nordtyske byer: de sværgede sig under ledelse af en af de
                    forsmåede borgmestre, Ambrosius Bogbinder (død 1536), sammen kvarter for
                    kvarter og ’ville leve og dø på Guds ord, sådan som vore prædikanter
                    prædiker det’ (Rørdam 1859-1863 s. 190 f., se også Lundbak 1985). Ifølge
                    Poul Helgesen var det også dette parti, anført af Hans Tausen, som
                    tredje juledag 1530 greb sagen i egen hånd og stormede Vor Frue Kirke og
                    raserede alle dens altre og billeder. Hans Tausen optrådte som kujon,
                    skal vi tro Helgesen. På den ene side havde han selv opfordret til dette
                    stormløb, på den anden side ville han også nyde frugten af at være den,
                    der stoppede optøjerne i kirken (Dreyer 2020 s. 250-254). Borgernes
                    billedstorm var velsagtens et resultat af deres skuffelse over, at det
                    på herredagen i København samme sommer ikke var blevet til en endegyldig
                    sejr for de evangeliske. De havde ellers fyldt kirkerne til
                    bristepunktet, da de vigtigste af landets evangeliske prædikanter var
                    samlede i Helligåndskirken for at skrive deres fælles trosartikler,
                        <em>De 43 Artikler</em> (også kendt som <em>Den københavnske
                        Bekendelse</em>), som de hver eneste time gennem nogle dage
                    prædikede over for fulde huse (Andersen 1954).</p>
                <p>Stridighederne forsøgte magistraten at løse ved en skriftlig disputation
                    mellem Poul Helgesen og Hans Tausen vedrørende den katolske messe. Hans
                    Tausen var en ”messedræber”, fremgik det af Helgesens tilsyneladende
                    stærkt injurierende skrift, som vi desværre kun kender i Tausens
                    referat. Tausens modskrift hed <em>Svar til den falske og ukristelige
                        undervisning, som lektor Poul Helgesen skrev til rådet i
                        København</em> og er fra 1531. Tausen forsøgte her at forsvare sin
                    opfattelse af nadveren. Hans skrift lænede sig meget stærkt op ad
                    Luthers <em>Om kirkens babylonske fangenskab</em> fra 1520, men der var
                    sket meget med Luthers nadversyn siden, særligt motiveret af Karlstadt,
                    Zwingli og andres angreb, hvorfor Luther havde præciseret sin opfattelse
                    i afstandtagen fra det, der lød som en symbolsk forståelse af nadveren.
                    Så langt var Tausen ikke kommet i forståelsen, og ifølge anklagerne imod
                    ham på herredagen i 1533, hvor Helgesen endelig havde udsigt til at få
                    skovlen under ham, havde Tausen i en nu tabt del af skriftet sagt, at
                    elementerne ’ikkun’, det vil sige ’bare’, er brød og vin. Det var
                    hverken katolsk eller luthersk, og det vidste Helgesen. Tværtimod var
                    det i god samklang med, hvad Peder Laurentsen og nogle af de andre
                    malmøreformatorer lærte om samme sag.</p>
                <p>Poul Helgesen var i øvrigt ganske klar over, at de danske prædikanter
                    indimellem talte modstridende om de evangeliske kernepunkter. I Malmø
                    sagde de et, i Viborg noget andet, simpelthen ”fordi kætteri er så
                    frugtsommelig et bæst, at førend hun er årgammel, føder hun af sig 20
                    eller 30 fostre”, som er værre end kætteriet selv og måske snart bliver
                    dets egne fjender (Helgesen 1530 s. 135 og 193 f.). Helgesen ramte
                    hovedet på sømmet: Den tidlige evangeliske bevægelse var nok hurtigt
                    blevet en folkesag eller i alle tilfælde en borgersag. Den var dog
                    samtidig præget af interne uenigheder. For viborg- og
                    malmøreformatorerne selv var det nok at være forenet under evangeliets
                    og Guds ords banner. De var ikke lutherske i den forstand, at de stemte
                    overens med Luther, og hvad der blev lært i Wittenberg. De var
                    lutherske, fordi de var sammen om at være i opposition til det bestående
                    og finde deres argumenter i <em>Skriften</em> alene. Når man i moderne
                    kirkehistorie (Andersen 1954) med udgangspunkt i Helgesens observation
                    af den interne uenighed har villet udkrystallisere to typer af dansk
                    reformation, en vestdansk-luthersk (Viborg og Haderslev) og en
                    østdansk-humanistisk (Malmø), overser man, at de evangeliske prædikanter
                    var enige om at være netop evangeliske og at være i opposition til det
                    gamle. De var de virkeligt kristne, og de var fælles i deres bestræbelse
                    om at genkristne verdenen (Hendrix 2004). Man overser også, at
                    prædikanter fra hele landet på herredagen i København i 1530 blev enige
                    om 43 artikler om troen, og man overser, at den østdanske reformation
                    også var den københavnske reformation under ledelse af Viborgs ’danske
                    Luther’, Tausen, og en af de mest radikale reformationer i Danmark.</p>
                <p>Da borgerkrigen og Grevens Fejde kom, var de to søsterbyer også allieret
                    i deres væbnede kamp for evangeliet og deres ret til at beholde deres
                    nye lære. De troede ikke noget godt om hertug Christian fra
                    Sønderjylland, trods hans lutherske overbevisning. Malmø og København
                    var de sidste byer, der overgav sig; København efter et års udmarvende
                    belejring. Tausen opholdt sig i byen hele vejen. Den østdanske
                    reformation var lige så vel som den vestdanske en borgerbevægelse.
                    Hertug Christians reformation i Haderslev og den indflydelse, han gjorde
                    gældende i hertugdømmerne var ikke nødvendigvis det, som de danske
                    reformatorer arbejdede på. En sejr til hertugen ville betyde en
                    bibeholdelse af både de adelige og, forventede man, de adelige
                    biskoppers privilegier. Borgerne og prædikanterne ønskede en borgerlig
                    reformation. I moderne kirkehistorie har man introduceret begrebet
                    radikal reformation om bevægelser, der nok var foranlediget af Luthers
                    skrifter, men afviste Luthers opfordringer til <em>common sense</em>,
                    når det kom til reformer af kirken og anerkendelse af den overleverede
                    kristendom. I stedet repræsenterede de en form for <em>common
                        dissent</em>, altså fælles afvigelse fra den nye religiøse orden,
                    som den wittenbergske Luther-Melanchthon-Bugenhagen-reformation
                    udviklede sig til. Det var denne lutherske-fyrste-reformationstype, der
                    vandt i 1536, og dermed blev de tidlige danske reformatorer afvigere.
                    Det viste sig, da man i 1617 første gang fejrede reformationsjubilæum:
                    de ærkelutherske danske teologer var meget afvisende over for de
                    hjemmegroede danske reformatorer. Var der ikke noget med, at de lignede
                    Zwingli mere end Luther, spurgte f.eks. Hans Poulsen Resen (1561-1638),
                    Sjællands biskop og ledende teologisk professor i sit jubelskrift fra
                    den tid, <em>Lutherus triumphans</em> – det betyder <em>Den triumferende
                        Luther</em>.</p>
                <p>Var de første danske reformatorer i denne forstand radikale afvigere fra,
                    hvad der blev den anerkendte linje efter 1536, var de dog fælles om de
                    basale træk ved, hvad der var reformatorisk. Det var graden af afvigelse
                    fra, hvad der skulle med af overleveret stof fra forfædrenes kristendom,
                    som var den egentlige skillelinje. Her var de danske reformatorer i
                    samdrægtighed tilhængere af et grundlæggende nybrud frem for ’bare’
                    reformer. Det var også derfor, de måtte bryde med Helgesens
                    reformvenlige ’common-sense’-linje, der tog det ’gode’ fra Luther og
                    Erasmus og kombinerede det med traditionen. Karakteristisk er striden
                    mellem biskop Beldenak, der havde opfordret viborgenserne og
                    ålborgenserne til at respektere den fædrene tro, og Tausen, som havde
                    svaret nej, bort med det gamle, ”vi har en fastere grund at stå på, Gud
                    har ved sit ord vist os den rette vej til himmelen, enhver gå frit frem
                    ad den, og tage sig i agt for ikke at se sig tilbage, som Lots hustru
                    gjorde, for ellers går han visselig i seng i mørke” (Tausen 1529 s. 91
                    og 93).</p>
                <h1 id="bibelen">Bibelen som Guds lov</h1>
                <p>De danske reformatorers skrifter lyder ikke desto mindre på mange måder
                    ’lutherske’, især hvis hvis vi identificerer det ’lutherske’ med opgøret
                    med gerningsretfærdigheden, den opfattelse, at mennesket ved sine
                    handlinger kan blive retfærdig over for Gud og dermed blive frelst fra
                    synd og evig fortabelse. Så er der ingen tvivl. I deres egne øren, sagde
                    de evangeliske i Danmark utvivlsomt også, hvad de mente at høre hos
                    Luther. Men Luther mente f.eks. ikke, at billederne skulle fjernes fra
                    kirkerne, sådan som de danske prædikanter blev enige om i 1530. Da
                    Jørgen Jensen Sadolin i 1533 udsendte en dansk oversættelse af
                    Melanchthons <em>Den Augsburgske Bekendelse</em> fra 1530, der i dag
                    regnes som et af de mest kernelutherske dokumenter, registrerede han
                    ingen afvigelser fra den lære, som de ”længe før” havde lært i Danmark.
                    Det ved vi ikke passer, for især den fælles samling artikler fra
                    herredagen i København i 1530 viser noget andet. Men da Sadolin nok var
                    den mest lutherske af de danske prædikanter, så stemte <em>Den
                        Augsburgske Bekendelse</em> måske meget godt overens med, hvad han
                    selv mente. Han beklagede sig i hvert fald over, at de teologer, der
                    kunne tysk og latin, ikke havde gjort mere væsen af den. Derfor udsendte
                    han den nu for, ”at den enfoldige almues folk må havde den til en
                    undervisning og undskyldelig bekendelse” (Sadolin 1533 s. 3 og 2; min
                    modernisering).</p>
                <p>I sommeren 1530 afholdt Frederik I og rigsrådet herredag, hvor der var
                    lagt an til en endelig afgørelse af rigets religiøse forhold. Det blev
                    som sagt ikke til noget af politiske grunde, men alligevel skal vi kaste
                    et blik på den, fordi den viser, at de danske prædikanter var mere enige
                    end uenige.</p>
                <p>Det første, vi skal bemærke ved hele den forestilling, er, at de danske
                    prædikanter uanset by og landsdel kunne blive enige om 43 artikler, som
                    er grundigt behandlet af Niels Knud Andersen (1954). Det andet, vi skal
                    notere os, er, hvordan de danske prædikanter var temmelig enige om at
                    afvige fra, hvad der samtidig blev stadfæstet som luthersk i Augsburg,
                    og hvad der få år efter skulle blive officiel dansk religionspolitik.
                    F.eks. starter de 43 artikler meget uluthersk med at slå fast, at ”den
                    hellige skrift som kaldes <em>Canonica scriptura</em> hun er ene og en
                    fuldkommelig regel og lov at leve og regere sig efter, [for] alle de
                    mennesker, som skulle få nåde og salighed af Gud” (Andersen 1954 s. 19).
                    Saligheden var således afhængig af efterlevelsen af <em>Skriften</em>
                    som Guds lov. Hos de danske reformatorer, Tausen såvel som
                    malmøprædikanterne, er Luthers nådesbegreb, hans lære om
                    retfærdiggørelsen og hans fokus på Kristus naturligvis til stede; dog er
                    den ikke primær og tit ikke forstået fuldt ud, som Luther mente den. Det
                    centrale hos de danske reformatorer er derimod den humanistiske
                    anskuelse, at <em>Skriften</em> står før alt andet. Menneskets ord står
                    over for Guds ord, der identificeres en-til-en med <em>Skriften</em>
                    selv, Guds nye lov. Hos Luther er det nåden selv, der frelser, ikke den
                    gerning at tro på nåden. Evangeliet kommer altid efter loven. Loven
                    viser synden, evangeliet meddeler nåden. Hos de humanistiske
                    reformatorer, som vi hører ekkoet af hos flere af de danske prædikanter,
                    var forholdet anderledes: Menneskets lov, det vil sige pavens/Antikrists
                    lov, kontra Guds lov; skemaet er altså lov-lov og ikke entydigt
                    lov-evangelium som hos Luther. For Melanchthon og Peder Palladius
                    (1503-1560) var loven principielt mulig at opfylde; det er det, der gør
                    deres opfattelse til humanisme. Mennesket var nok ufri i kraft af
                    synden, men ved Helligåndens mellemkomst var det faktisk muligt for
                    mennesket at leve efter Guds lov både personligt og i samfundet. Det var
                    blandt andet derfor, at reformationen i både Malmø og Viborg blev så
                    voldsom: Guds lov skulle indføres, samfund og mennesker kristianiseres;
                    den faldne verden levede efter menneskelige ordninger, men nu var det
                    tid til at leve efter Guds lov, hvis ikke vi skulle gå fortabt alle
                    sammen.</p>
                <h1 id="ensretning">1533-1560: Statsreformation og ensretning</h1>
                <p>I 1531 var den afsatte konge, Christian II, efter et indledningsvist
                    succesrigt felttog i Norge lige ved at kunne erobre hele riget, men han
                    forspildte sin chance. I stedet troede han på Frederik I’s løfter om
                    forhandlinger og frit lejde. Han blev fængslet, og rigets
                    sikkerhedspolitiske dagsorden var med et ændret. Christian II udgjorde
                    stadig en lurende fare, fordi han måske kunne vinde kejserens støtte
                    igen, men der var lagt op til, at Frederik I kunne stramme grebet om
                    magten yderligere. Imidlertid døde han skærtorsdag den 10. april 1533.
                    Kirken fik nu chancen for at tage magten og imødegå den den evangeliske
                    bevægelse, som var kommet ud af kontrol. Perioden 1533 til 1536 er ét
                    langt opgør om magten i Danmark-Norge, og religiøst set blev det også en
                    strid om, hvilken konfession landet skulle tilslutte sig. Borgerne holdt
                    på den evangeliske prædiken, de kendte, samt udbredt selvstyre over både
                    kirke og politik til byerne og deres magistrater. Adelen inklusive dens
                    bisper var delt mellem evangeliske og katolske, og i kulissen lurede
                    hertug Christian af Haderslev, Frederik I’s ældste søn. Han var som
                    bekendt også evangelisk, i hans tilfælde decideret luthersk. Skulle
                    adelen og måske biskopperne bevare deres privilegier og
                    regeringsindflydelse, måtte de alliere sig med ham. Det gjorde de, og
                    det betød den katolske kirkes endeligt, da Christian som kong Christian
                    III i 1536 sejrede og gennemførte en reformation af stat og kirke. Men
                    forinden havde biskopperne og kirken forsøgt selv at gribe situationen
                    og få reformationen standset eller rullet tilbage.</p>
                <h1 id="herredagen">Herredagen 1533</h1>
                <p>Herredagen i København i 1533 er afgørende for den videre udvikling. I
                    det kongeløse land var det principielt kirken, der overtog
                    regeringsmagten som leder af rigsrådet (for herredagen 1533, se Heise
                    1872-1873). Den øverste ledelse bestod af ærkebiskoppen, Torben Bille
                    (død 1552), der ligesom Rønnow i Sjællands Stift havde lovet at tillade
                    de evangeliske, særligt i Malmø (Rørdam 1868 s. XLV). Rønnow var
                    rigskansler, så det var disse to, som overtog styret. København og Malmø
                    havde indledt en tilnærmelsespolitik til Lybæk, hvor en radikal,
                    demokratisk reformation just havde fundet sted. Rigsrådet skulle derfor
                    også tage stilling til en alliance for eller imod Lybæk eller deres
                    fjende Nederlandene. Lybækkerne lagde en flåde i Øresund midt under
                    herredagen, så presset var maksimalt. Men rigsrådet valgte ligesom
                    Holsten at afvise alliancen med Lybæk, og borgerskabet indså, at det
                    ikke var deres politik, der ville vinde sejr på dette afgørende møde, ej
                    heller hvad angik religionen.</p>
                <p>Både Danmark og Norge, der var et selvstændigt kongerige i personalunion
                    med Danmark, var valgkongeriger. Derfor var Frederiks ældste søn, den
                    lutherske hertug Christian i Haderslev ikke selvskreven til tronen. Men
                    han bevægede sig hurtigt i stilling, blev hyldet i hertugdømmerne og
                    indgik forbund med Nederlandene mod Lybæk. Samtidig pressede han kirken
                    til en nærved-indførelse af reformationen. Evangelisk og katolsk
                    forkyndelse blev fuldstændig sidestillede, munke og nonner var frie til
                    at forlade klostrene, helgendyrkelse blev forbudt, og ikke mindst blev
                    den katolske messe forbudt alle andre steder end i domkirkerne, hvor den
                    skulle holdes for lukkede døre.</p>
                <p>Da sommeren kom, skulle herredagen tage stilling til valget af en ny
                    konge. Med begrundelse i nordmændenes fravær udskød et flertal i
                    rigsrådet kongevalget. Om denne årsag var den sande, har været heftigt
                    diskuteret i forskningen i små 100 år (se Lausten 2011 s. 103-112,
                    Paludan-Müller 1853-1854 og Heise 1872-1873). Måske var det et påskud og
                    konfessionsspørgsmålet det afgørende problem. Rigsrådet var splittet, og
                    flertallet ville standse den reformatoriske udvikling: Bisperne fik
                    jurisdiktion over de evangeliske prædikanter, kirkegodset skulle ikke
                    ophæves, de allerede indstiftede messer skulle holdes, den katolske
                    messe genindføres i Viborg Domkirke, hvor den var blevet afskaffet af de
                    evangeliske, de klostre, som endnu fungerede, skulle bevares og
                    beskyttes, overgrebene mod især franciskanernes klostre skulle granskes
                    i en undersøgelseskommission, universitetet skulle genåbnes ligesom de
                    kirkelige domstole. Begge institutioner havde været delvist sat i bero
                    på grund af faren for luthersk inficering.</p>
                <p>Et mellemparti med blandt andre biskopperne Rønnow og Gyldenstierne, som
                    begge havde tilladt reformationen i deres stifter, var valne ved de
                    reaktionære krav, og ingen af dem underskrev mødebeslutningen, recessen.
                    Helgesen, som overværede mødet, mente, at der ikke blev skredet hårdt
                    nok ind over for lutheranerne (<em>Skibykrøniken</em> s. 161 f.).</p>
                <h1 id="kætterproces">Kætterproces mod Tausen</h1>
                <p>For at statuere et eksempel over for reformationsbevægelsen besluttede
                    Rigsrådet at rejse sag for kætteri mod Tausen som den lokale
                    reformations hovedmand (se hertil Dreyer 2020 s. 281-302). Tausen blev
                    anklaget for lydighedsnægtelse og hadsk tale over for sine biskopper og
                    for ikke at have ret til sit prædikeembede ved Nikolaj Kirke, hvorfra
                    han havde fået københavnerne til at rotte sig sammen mod kirken og
                    klostrene. Disse to anklager fremførte Rønnow, mens Helgesen førte den
                    sidste og værste: Tausen blev anklaget for at have en symbolsk
                    forståelse af nadveren. Anklagen byggede på hans og Helgesens skriftlige
                    diskussion om emnet fra 1531, som kun delvist er bevaret. Kilderne til
                    dette punkt i sagen i 1533 er modstridende, men alt tyder på, at Tausen
                    sagde, at det ikke er Jesu legeme og blod, der indvies i nadveren, idet
                    brødet og vinen ikke ændrer fysisk karakter. Dermed er det erindringen
                    om Jesu død på korset for alle syndere, der bliver det centrale. For
                    Tausen og de andre danske reformatorer var pointen at fjerne
                    melleminstanser som præster mellem Guds ord og det enkelte menneske. Den
                    enkelte skal høre Guds ord over sakramentet for at kunne tro på, at det
                    ikke bare er brød og vin. Vi falder på knæ i sakramentet, havde Tausen
                    forklaret i 1531, ”ikke for det, som vi ser, thi det er vin og brød, men
                    det som vi hører om”, og hvis man ikke havde hørt indstiftelsesordene,
                    som ifølge det katolske ritual skulle udsiges tavst, så vidste man ikke
                    af andet, end at det var brød, der blev ædt i nadveren (Tausen 1531 s.
                    138 og 151). Brød og vin er kun for de svage i troen; det er
                    ihukommelsen af Kristi forsonergerning, der er det centrale. Denne
                    holdning er typisk for de humanistiske reformatorer, bl.a. Karlstadt
                    (Burnett 2011 intro).</p>
                <p>Tausen blev dømt på herredagen i 1533. Endog til døden. Det peger på
                    kætteri. Men han klarede frisag. Københavns råd havde været tvunget til
                    at overvære sagen i rådhussalen. Udenfor ulmede folkehavet, og
                    lybækkerne, der var interesseret i at overtage magten i det kongeløse
                    land, blandede deres bevæbnede mænd ind i mængden. Man forstår, hvis
                    rigsrådet trods alt ikke turde eksekvere den dødsdom, som kirken havde
                    fældet, og som de skulle føre til ende. I stedet blev det til forvisning
                    fra Sjælland og Skåne, og der blev iværksat en juridisk klapjagt mod
                    prædikanter på Sjælland og i Skåne. Skal vi tro den gamle krønikeskriver
                    Arild Huitfeldt (1546-1609), beskyttede Tausen storsindet biskop Rønnow,
                    da han trådte ud i folkemængden efter dommen, og de to herrer indgik kun
                    få uger efter et højst overraskende forlig (Huitfeldt 1596 blad B3).
                    Tausen underkastede sig biskoppen og indvilgede i (selv)censur, hvorpå
                    han kunne vende tilbage til København.</p>
                <h1 id="grevensfejde">Grevens Fejde 1534-1536</h1>
                <p>Sagen mod Tausen, kirkens magtovertagelse og de konservative re-reformer
                    fik hadet til at blusse stærkt op blandt borgerne og de evangeliske.
                    Deres favorit som konge var hverken hertug Christian eller hans bror
                    Hans, det var Christian II, som sad fængslet siden 1531. Nu skimtede
                    især Malmø og borgmesteren Jørgen Kock (død 1556) muligheden for hans
                    genindsættelse. Ærkebiskop Torben Bille havde planer for en forfølgelse
                    af de evangeliske i Skåne, men malmøboerne ville hellere miste hals, liv
                    og gods end blive tvunget fra Guds ord, som Kock sagde det. Fik borgerne
                    og byerne magt, som de havde agt, måtte rigsrådets både verdslige og
                    gejstlige adel endegyldigt vinke farvel til deres magt. Der blev
                    oprustet på begge sider.</p>
                <p>Tvunget af omstændighederne – og usikkerheden om kejser Karl V's mulige
                    støtte til svogeren Christian II – måtte adel og biskopper modvilligt
                    alliere sig med hertug Christian. Han var retmæssig arving og ville
                    opretholde adelens privilegier, så måtte man håbe det bedste for
                    religionen, et spørgsmål Christian behændigt udskød til efter en
                    eventuel sejr. Lybæk og deres allierede, især København og Malmø, var
                    utilfredse med denne udvikling, og med løfte om Christian II’s
                    tilbagekomst udrustede de grev Christoffer (ca. 1504-1566) til et
                    felttog mod det danske rigsråd. Hvis han vandt med sin hær af bønder og
                    lybske landsknægte, ville Lybæk gøre sig til herre over Danmark-Norge,
                    og reformationen ville blive indført, sådan som man kendte den i Viborg,
                    København og Malmø. Det var ikke kun en klassekamp, som det er blevet
                    hævdet i det 20. århundredes sidste halvdel. Nej, det var en krig mellem
                    forskellige samfundsgrupper og mellem forskellige holdninger til en
                    reformation af kristenheden og kirken oppefra eller nedefra.</p>
                <p>Grevens Fejde, som borgerkrigen er blevet kaldt, brød ud i 1534. Den var
                    uhyre brutal. Adelsfolk blev jagtet, bønder slagtet i stort tal, byer
                    belejret og udsultet. Grev Christoffer vandt hele Østdanmark på kort
                    tid; borgerne i Malmø bidrog ved at rasere Malmøhus. Efter knap et år
                    vendte lykken. Hertug Christian fik en alliance i stand mellem
                    hertugdømmerne og Lybæk, hvor magten var tippet til konservativ side.
                    Skipper Clements (1485-1536) bondehær, som kæmpede for grev Christoffer,
                    tabte Nørrejylland til Christians hærfører Johan Rantzau (1492-1565),
                    Fyn blev erobret med magt, Sverige og kong Gustav Vasa gik ind i Halland
                    og Skåne, og til sidst havde Christoffers parti kun enkelte skånske byer
                    og København. Det var i den situation, at Christian indledte det, der
                    skulle blive krigens afslutning, belejringen af kongerigets to største
                    byer Malmø og København. Han var da flere steder blevet hyldet som
                    konge. At der ikke var fare for de evangeliske, viste udviklingen i
                    Jylland. Christian havde svoret borgerne, at hvor præsterne ikke ville
                    ’synge dansk’, så papisternes kætteri kunne forvindes, der stod det
                    borgerne frit at forvise dem. I april 1536 gav Malmø op efter ni
                    måneders belejring. Kun København holdt endnu stand. Fuldstændig
                    forarmet gav byen endelig op efter et års belejring den 29. juli 1536.
                    Den nye hersker lovede byen almindeligt amnesti, og han var nådig.
                    Københavns ledende politiker, borgmester Ambrosius Bogbinder, tog gift,
                    mens den ledende stadsprædikant, Hans Tausen, måtte bede om fornyelse af
                    sin kongelige beskyttelse i kongens lejr i Brønshøj.</p>
                <h1 id="statsreformation">Statsreformationen</h1>
                <p>Christian III havde lovet at ordne de kirkelige forhold, når han vandt
                    magten. Det gjorde han, da han endelig i oktober 1536 kunne samle hele
                    riget på en udvidet herredag, en rigsdag med deltagelse af alle stænder.
                    Skylden for krigen skulle placeres, og den blev med en vis ret lagt på
                    de katolske biskopper alene. De var sat i forvaring allerede den 11.
                    august. Christian stod i konstant korrespondance med Luther og de
                    evangeliske fyrster i Tyskland, og Luther fik det indtryk, at
                    biskopperne var blevet ’udryddet’, hvad han fandt godt (Luther
                    1536).</p>
                <p>Rigsdagen åbnede den 15. oktober. På mødet skulle folket godkende kongens
                    og rigsdagens beslutninger om at afskaffe gejstligheden og selv tage
                    magten over både stat og kirke. Huitfeldt beretter – på 60 års afstand
                    af begivenhederne– hvordan kongen spurgte folket, om de ønskede de
                    katolske biskopper igen eller andre i deres sted, og da ”råbte almuen/
                    den ene i den andens mund/ at de ville blive hos det hellige evangelium,
                    og ikke have sådanne bisper mere/ og at stifternes gods skulle lægges
                    under kongen” (Huitfeldt 1596 blad Dd 2; Cc 5v). Rigsdagens endelige
                    mødebeslutning fulgte den 30. oktober 1536:</p>
                <ol type="1">
                    <li>
                        <p>Biskopperne skal fjernes og erstattes med ”kristelige bisper og
                            superintendenter, som kunne lære, undervise og prædike det
                            hellige evangelium og Guds ord og den hellige kristelige tro”
                            for det menige folk.</p>
                    </li>
                    <li>
                        <p>Bispeembederne og deres jordegods skal underlægges kongen; for at
                            lette beskatningen af menigmand, som det hed.</p>
                    </li>
                    <li>
                        <p>Biskoppernes hidtidige ret til udnævnelser af præster skal overgå
                            til kongen, mens adelen bevarer deres gamle
                            patronatsrettigheder.</p>
                    </li>
                    <li>
                        <p>Alle gejstlige stiftelser, len, klostre, prælaturer,
                            kannikedømmer osv. bevares, mens man afventer resultatet af en
                            kongelig kommissionsundersøgelse.</p>
                    </li>
                    <li>
                        <p>Munke (vi må underforstå nonner) skal være frie til at forlade
                            deres klostre, som indtil videre bevares, men de, der ønsker at
                            forblive i klostrene, skal fra nu af føre et kristeligt
                            klosterlevned, og de skal undervises i Guds ord (de skal altså
                            blive evangeliske munke, kunne vi sige).</p>
                    </li>
                    <li>
                        <p>Den fulde tiendepligt genoprettes, dog således at der fra nu af
                            skal svares tiende til kirke, præst og konge; den sidste til
                            afløsning af bispetienden, som ellers var blevet forsøgt
                            afskaffet. Den nye kongetiende var til aflønning af
                            superintendenterne og til oprettelsen af lærde skoler.</p>
                    </li>
                    <li>
                        <p>Fattige og syge skal behandles i de eksisterende hospitaler, der
                            indskærpes at virke til disses bedste. Tiggeri skal reguleres
                            (Kolderup-Rosenvinge 1824 s. 163).</p>
                    </li>
                </ol>
                <p>De økonomiske konsekvenser var gigantiske. Kongen overtog bispernes
                    enorme jordbesiddelser, og han overtog som kirkens nye øverste leder
                    også bispetienden, og hvad der ellers havde været afsat til Rom og
                    paven. Det er et i økonomisk henseende afgørende øjeblik i
                    danmarkshistorien, da staten bliver den altdominerende faktor i Danmark.
                    Det betød også, at staten måtte overtage en masse sociale forpligtelser,
                    som det tog mange år at få organiseret ordentligt.</p>
                <p>Hvad angår de religiøse forhold, har lutherske kirkehistorikere i det 20.
                    århundrede fundet, at der ikke var ”megen Reformation i luthersk
                    Forstand” over disse afgørende dokumenter (Severinsen 1936 s. 162 f.).
                    Men det er en ahistorisk betragtning, for alle de reformatoriske
                    kerneord er til stede. Derimod hører vi ikke meget om de praktiske
                    ændringer af kirke og gudstjenesteliv i rigsdagens bestemmelser, men
                    allerede i efteråret 1536 blev der nedsat en kirkelig kommission til
                    udfærdigelsen af en ny ordning for kirken, kirkeordinansen. I denne
                    kommission havde de mest fremtrædende af de danske reformatorer fået
                    sæde, bl.a. Tausen, Laurentsen, Sadolin, Skrok, den skånske reformator
                    Frands Vormordsen (1491-1551). Højst overraskende blev de konservative
                    katolske domkapitler også påbudt at deltage sammen med en enkelt
                    repræsentant for tiggerordenerne, dominikanernes danske leder.</p>
                <p>Kongen havde imidlertid ikke fuld tiltro til, at de danske teologer var
                    kvalificerede til at formulere en helt ny religiøs lovgivning. Allerede
                    inden Christian havde erobret København, havde han skikket bud til
                    Sachsen efter hjælp. Der manglede lærde mænd i Danmark, skrev han, og
                    han anmodede kurfyrst Johann Friedrich (1503-1554) i Wittenberg om at få
                    en af de tre store til at komme til Danmark. Luther var det urealistisk
                    at få, og Melanchthon takkede nej, så i stedet kom Bugenhagen, den
                    wittenbergske ekspert i kirkeordninger. Han skulle ordne det juridiske
                    grundlag for kirken, gennemse udkastet til kirkeordinansforslaget, få
                    genoprettet universitetet og udstikke rammerne for et reformeret
                    skolevæsen. Bugenhagen kom til København i juli 1537, tidsnok til at
                    krone og salve Christian III og hans dronning ved en storstilet
                    tysksproget ceremoni i Frue Kirke den 12. august 1537. Christian III var
                    nu verdens første salvede evangeliske konge, og hele kroningsakten bar i
                    høj grad præg af at være et propagandanummer både over for adel og
                    borgerskab, men i ligeså høj grad over for det store udland. Kort efter
                    kroningen fulgte endnu en afgørende ceremoni: Den 2. september
                    ordinerede og indsatte Bugenhagen syv lutherske superintendenter, dvs.
                    biskopper. Da han ikke selv var indviet biskop efter de katolske
                    forskrifter, mistede den danske kirke hermed den apostolske succession,
                    dvs. den ubrudte kæde af biskoppelige ordinationer siden apostlen Peter.
                    Efter katolsk opfattelse er denne succession konstituerende for
                    kirken.</p>
                <p>Superintendenterne havde ansvaret for at indføre den nye lære i deres
                    stifter, som var sammenfaldende med de hidtidige. De stod for at omskole
                    præsterne, som generelt forblev i deres embeder, og de skulle sørge for
                    almuens evangeliske opdragelse. Det var en kæmpe opgave, der krævede
                    besøg, visitatser, i alle menigheder. Som superintendenter valgte kongen
                    klart lutherske reformatorer, bl.a. Sadolin, mens Tausen og Laurentsen
                    blev forbigået. En enkelt undtagelse var der: I Lunds Stift gik embedet
                    til den hollandskfødte, teologisk ikke særlig lutherske Frands
                    Vormordsen. Til det vigtige embede som Sjællands biskop med residens i
                    København valgte kongen den begavede unge Peder Palladius. Det
                    sjællandske embede blev nu det højeste i kirken, og til stillingen
                    knyttedes et teologisk professorat ved det genetablerede Københavns
                    Universitet. Palladius var nyslået doktor fra Wittenberg, promoveret af
                    Luther og Melanchthon, og han var en drømmekandidat til stillingen: Han
                    forenede, ganske som Christian III ville have det, det bedste fra Luther
                    og Melanchthon i en wittenbergsk syntese, der måske aldrig havde
                    eksisteret i virkeligheden, men som nu skulle være officiel norm i
                    Danmark.</p>
                <p> På kort sigt lykkedes det ikke at indføre reformationen i Norge. I
                    forbindelse med sit kup i 1536 lagde Christian III landet ind under den
                    danske krone. Forsigtigt begyndte han med at udpege en enkelt norsk
                    superintendent. Færøerne havde vedtaget reformationen i lagtinget
                    allerede i 1533, en beslutning, de nu gentog, og i 1540 fik de deres
                    første lutherske superintendent. Han forlod dog snart embedet, og
                    stiftet blev nedlagt i 1557 – der var alt for mange problemer med
                    muslimske sørøvere, der hærgede de udsatte øer. Island havde sin helt
                    egen reformation. Her havde de katolske biskopper endnu havde magt til
                    at afvise de danske udsendinge, der påbød reformationen. Bibelen blev
                    oversat til islandsk i 1540 (10 år før den danske oversættelse var
                    færdig!), og året efter gik danske soldater i land og fangede den ene af
                    landets to biskopper, men først da Christian III i 1550 fik halshugget
                    den anden, Skálholts Jón Arason (1484-1550), blev reformationen endelig
                    indført. I hertugdømmerne var forholdene også noget problematiske; her
                    blev kirken først ordnet efter den nye lovgivning i 1542. </p>
                <p> Til den danske kirkeordinans er der bevaret et udkast, og heri kan vi
                    se, at danskerne brugte deres egne og flere tyske messebøger foruden
                    Luthers tidlige gudstjenestereformplaner og Melanchthons <em>Saksiske
                        Visitationsartikler</em> fra 1528, som blev anvendt ved
                    reformationen i Sachsen. Udkastet blev revideret af kongens kancelli og
                    Bugenhagen. Den mest markante afvigelse mellem de to redaktioner er, at
                    udkastet opererer med en ærkebiskop eller oversuperintendent som kirkens
                    øverste leder. Men det var ikke et led i Christian III’s reformplaner.
                    Han var selv kirkens øverste leder, som både Luther og Melanchthon
                    foreskrev. Det præger <em>Kirkeordinansen</em> eller <em>Den rette
                        ordinans</em>, som den endte med at hedde i den endelige danske
                    udgave. </p>
                <p>Den latinske udgave af <em>Kirkeordinansen</em> var oprindelig færdig så
                    tidligt som i december 1537. Hverken danskerne bag udkastet eller
                    Bugenhagen mente, at de oprettede en ny kirke. Den afbrudte apostolske
                    succession betød ganske vist i katolsk forståelse, at der var tale om en
                    ny kirke, men for den evangeliske kirke selv var bispeembedet
                    ligegyldigt. Her beroede kirken på evangeliet, og de nye
                    superintendenter var blot tilsynsførende. Reformationen havde renset
                    kirken for misbrug og dens lære for forfald. Der herskede ingen tvivl
                    om, at den danske kirke ejede sandheden: ”[v]i har det rette og sande
                    evangelium”, står der i det indledende kongebrev til
                        <em>Kirkeordinansen</em> (Lausten 1989 s. 150-156). </p>
                <p>Kongebrevet fremlægger det nye syn på forholdet mellem stat (konge) og
                    kirke, som bygger på både Luthers lære om de to regimenter og
                    Melancthons syn på kongeembedet. Luthers toregimentelæren indebærer, at
                    Gud med det åndelige sværd regerer over den usynlige, sande kirke, som
                    er forsamlingen af kristne. Det verdslige sværd fører han gennem
                    øvrigheden, som bestemmer over både den borgerlige lovgivning og den
                    kirkelige, så vidt angår de ydre anliggender. Det første regimente
                    kaldes Guds ordinans. Den vedrører den rette forkyndelse af evangeliet,
                    forvaltningen af sakramenterne, undervisningen og opdragelsen af børnene
                    og forsørgelsen af de gejstlige og de fattige. Guds ordinans kan ingen
                    ændre. Den anden ordinans er kongens. Den tjener Guds, og den afspejler
                    øvrighedens ret og pligt til at bestemme over de ydre anliggender. Det
                    gør den i det borgerlige liv under strafansvar, og i det kirkelige liv
                    bestemmer kongen over de ting, der kan ændres, såsom love, personer,
                    steder, ritualer osv. </p>
                <p>Selve <em>Kirkeordinansen</em> indeholder bestemmelser om de kirkelige
                    embeders forvaltning, om gudstjeneste, skoleordning, fattig- og
                    socialforsorg, regler for superintendenter og provster og økonomien samt
                    endelig en angivelse af de bøger, som præsterne bør eje. Her anføres det
                    tætteste, den statsreformerede kirke kommer på et bekendelsesgrundlag:
                        <em>Bibelen</em>, <em>Luthers Postil</em>, <em>Luthers Lille
                        Katekismus</em>, en bog, der kan forklare katekismen, Melanchthons
                    forsvarsskrift for <em>Den Augsburgske Bekendelse</em> (som vel var
                    underforstået), hans <em>Sachsiske Visitationsartikler</em>, samt hans
                    dogmatiske lærebog, Loci communes. Vi noterer, at den danske kirke altså
                    på dette tidspunkt ikke var nogen bekendelseskirke. Det var
                        <em>Bibelen</em>, der normerede det hele. Først da der sidst i
                    århundredet opstod stridigheder mellem filippisterne,
                    Melanchthon-disciplene, der til en vis grad var inspireret af Jean
                    Calvin, og de mere dogmatiske lutheranere, blev den danske kirke bundet
                    til <em>Den Augsburgske Bekendelse</em> i dens første og uændrede udgave
                    fra 1530. </p>
                <p>Allerede i 1539 og 1542 blev der foretaget en del præciseringer af
                    ordinansens bestemmelser, blandt andet om de kirkelige ritualer og
                    menighedernes kaldsret til præsteembederne, som blev indskrænket. På
                    synoder i de følgende årtier foretog superintendenterne ret mange
                    ændringer i forbindelse med allehånde problemer, der løbende opstod i
                    reformationsprocessen. </p>
                <p>Klostrene udgjorde længe et problem; de var ophævet, men måtte fortsætte,
                    så længe der var beboere. Dog skulle munkedragten aflægges i
                    tiggerklostrene, men var fortsat tilladt i de øvrige ordener. Alle
                    steder var tonsur, den skaldede isse, forbudt. Nyoptagelser af brødre og
                    søstre var også forbudt. Det skulle være synligt for alle, at også
                    munkene levede evangelisk, og af samme årsag skulle evangeliet prædikes.
                    Det var ikke alle steder, det var lige let at få sat skik på. Helt op
                    til omkring 1560 var der aktive klostre, som vægrede sig mod de nye
                    forordninger. I Mariager fungerede birgittinerklostret frem til 1588, da
                    den sidste nonne døde. Epitafiet i kirken viser de to sidste beboere i
                    evangeliske klædedragter! Tausens gamle kloster, det mægtige
                    johanniterkompleks i Antvorskov, blev kongeslot under Frederik II
                    (1534-1588). Sorøs næsten ligeså store kloster blev i 1586 skole for
                    adelens unge mænd. Maribo Kloster blev i 1550’erne reformeret til et
                    evangelisk kloster, hvor adelen kunne placere deres ugifte piger. Det
                    var ingen succes, for der var konstant problemer med enten hårdnakket
                    katolicisme eller udsvævende levned. Men også andre steder i samfundet
                    holdt katolske ritualer og hedensk overtro, som man betegnede det, sig
                    længe og var en konstant anledning til, at århundredets teologer udsende
                    pamfletter og bøger om, hvordan man som et ægte kristenmenneske skulle
                    forholde sig til luksus, billeder, helgener, bøn osv. For en god ordens
                    skyld og til hindring for yderligere udskejelser blev Maribo Kloster som
                    det sidste lukket i 1621. </p>
                <h1 id="pederpalladius">Peder Palladius: konsolideringens mand</h1>
                <p>I 1536 blev den ’ægte’ wittenbergske teologi lagt til grund for hele
                    reformen af det danske samfund. Derfor overrasker det ikke, at Tausen og
                    Laurentsen blev forbigået som superintendenter. De tilhørte en anden
                    mere uskolet, evangelisk retning, som i reformationskampen havde vist
                    sig mere vild, end godt var. Det var ikke det samme, som at de slet ikke
                    duede til noget. Efter få år blev de blev begge evangeliske lektorer i
                    henholdsvis Roskilde og Lund ved de endnu bevarede domkapitler. Peder
                    Palladius residerede i København og havde ikke rigtig tid til at tage
                    sig af præsterne og kannikkernes evangeliske omskoling, så det job fik
                    Tausen. </p>
                <p>Tausen og Palladius delte altså arbejdet imellem sig. Men lærte de også
                    det samme? De var nok begge inspirerede af både Luther og Melanchthon,
                    men ser vi lidt nærmere efter hos Palladius, var det først og fremmest
                    Melanchthons teologi, han fulgte, og det er meget sigende for
                    udviklingen i resten af 1500-tallet. Melanchtons teologi var den, de
                    udenlandske studerende lærte i Wittenberg. Det var ham, der skrev
                    lærebøgerne, og det var hans mere gennemtænkte teologiske system, som
                    blev lagt til grund i mange sager. Hans syn på øvrigheden og kirkestyret
                    passede også som fod i hose hos Christian III: Kongen bærer både det
                    åndelige og det verdslige sværd. Kirke og stat hører sammen, forenet i
                    kongens udøvelse af magt som den af Gud indsatte øvrighed. </p>
                <p>Palladius er slet ikke til at komme udenom, når vi skal se på den danske
                    kirke efter 1536-1537. Han blev den centrale figur som professor,
                    superintendent, prædikant, regeringsrådgiver og forfatter til adskillige
                    folkelige og akademiske bøger (for hans biografi og teologi henvises
                    generelt til Ertner 1987). Han var født ca. 1503 i Ribe i små borgerkår
                    og blev sammen med sin lillebror, Niels Palladius (1510-1560), der
                    senere blev superintendent i Lund, sat i latinskole. I skolen lærte han
                    med ’lyst og leg’, fortæller han i sin berømte <em>Visitatsbog</em>, nok
                    et vidnesbyrd om, at han har gået i en humanistisk skole. Vendingen
                    stammer fra Erasmus af Rotterdam og er vendt mod senmiddelalderens hårde
                    tugtelse af eleverne. Først i 1531 møder vi Peder Palladius i kilderne
                    som rektor i Odense, hvor han formodentlig har kørt et tæt parløb med
                    biskoppens evangeliske medhjælper, Sadolin. I 1531 rejste han som tutor
                    for en odenseborgmesters søn til Wittenberg og blev selv indfanget af
                    studierne. Han var helt givet blevet vundet for den evangeliske lære
                    forinden. </p>
                <p>Da Palladius arriverede i København, var han netop 1. juni 1537 blevet
                    doktor under Luthers og Melanchthons forsæde i Wittenberg. Luther havde
                    skrevet teserne, som Palladius skulle disputere over, og emnet var den
                    kernelutherske retfærdiggørelseslære. Som doktor fra Wittenberg var han
                    rigets højest uddannede reformatoriske teolog. Promotionen var bestilt
                    og bekostet af Christian III, der behøvede en sådan wittenberguddannet
                    topteolog til universitet såvel som kirke. Palladius blev professor i
                    teologi på det genåbnede universitet. Han nåede at skrive mere end 50
                    værker, flere af dem med kateketisk sigte for konsolideringen af den nye
                    tro i kirken, blandt andet <em>Luthers Lille Katekismus</em> og en masse
                    pædagogiske, pastorale og liturgiske håndbøger til brug for kirken og
                    skolen, men også en lind strøm af akademiske afhandlinger. Efter en
                    hjerneblødning midt under en prædiken i Vor Frue Kirke i 1555, trak han
                    sig tilbage til det akademiske, selvom han officielt stadig var
                    superintendent (Dreyer 2017b). </p>
                <p>Året før hjerneblødningen havde Palladius givet sit bidrag til den
                    reformatoriske prædiken. Vi ved, at præsterne benyttede sig af både
                    Tausens, Melanchthons, Erasmus’, Luthers og flere andres
                    prædikensamlinger. Nu udkom så Palladius <em>En nyttelig bog om Sankt
                        Peders Skib</em>, som nok var en postil, men havde form som en
                    didaktisk manual for prædikekunsten. Ifølge Palladius selv drejede det
                    sig om faktisk afholdte prædikener fra Frue Kirke i København, men det
                    er nu svært at se. De ligner snarere en lang udredning om, hvad kirken
                    er, forstået efter <em>Lukasevangeliet</em> 5.1-11, Sankt Peters
                    fiskefangst. Det overrasker, at Palladius prædikede langt mere polemisk
                    end Tausen, som i sin postil lagde meget vægt på den genfortællende del
                    af prædikenen. Palladius, derimod, vægtede det dogmatiske og metodiske
                    efter Melanchthons koncepter og opstillede prædikenerne i lærepunkter
                    (Lausten 1987 s. 67-75). Denne metodiske tilgang til prædikenen peger
                    væk fra den første generation af reformatorer, som hellere genfortalte
                    bibelteksten og så rettede skytset mod katolske og hedenske misbrug. I
                    stedet peger Palladius’ metode frem mod den danske verdensstjerne i
                    1500-tallets teologiske verden, Niels Hemmingsen (1513-1600). Hemmingsen
                    er det helt store navn i den evangeliske verden efter Melanchthons død,
                    og som sin læremester endte han med at nærme sig Jean Calvins
                    (1509-1564) reformerte teologi, og dermed bevægede han sig også væk fra
                    Luther. Det blev til nogle meget heftige opgør i det sene 1500-tals
                    teologi, opgør som kostede både præster og professorer stillinger og
                    straffe. Hemmingsen var en megastjerne, men alligevel gik han heller
                    ikke ram forbi: Han blev fyret fra sin professorstilling i København i
                    1579 efter pres fra gammellutherske teologer i Sachsen, hvor Frederik II
                    havde nær familie.</p>
                <p>Peder Palladius udgav flere prædikener end <em>Sankt Peders Skib</em>,
                    blandt andet <em>Den overmåde herlige historie om Vor Herres Jesu Kristi
                        ærefulde forklarelse på Tabor bjerg</em> fra 1556. Måske får vi her
                    et indblik i, hvordan han virkelig prædikede. De 16 prædikener – om ni
                    vers af <em>Lukasevangeliet</em> (9.28-36) – er forholdsvis
                    lettilgængelige, på et mundret og lidenskabeligt dansk, krydret med
                    udbrud såsom: ”O, hvor glade har de været her, og hvor har de frydet sig
                    og takket vor herre Kristus, at han ville vise så store og usigelige
                    velgerninger mod dem, ja, imod den ganske verden … Vær trøstig og
                    stærk!” (Jacobsen 1911-1926 bd. 3 s. 217 f. jf. Lausten 1987 s. 83).</p>
                <p>Palladius minder i denne jævne danske stil en del om Tausen. Og som
                    Tausen fastholder Palladius, at <em>Skriften</em> er indgydt af
                    Helligånden; Ånden både dikterer og udlægger <em>Den Hellige
                    Skrift</em>, kan han sige, også selvom Melanchthon med tiden lagde
                    afstand til denne lære. Palladius gentager det flere steder, blandt
                    andet i fortalen til Christian 3. danske Bibel 1550. &gt;Flere af
                    Palladius’ bøger blev udgivet i Wittenberg. De fik en temmelig vid
                    udbredelse og blev udgivet på mange sprog. Vi skal huske, at Danmark fra
                    at have været et land med en evangelisk bevægelse, i 1536/37 blev en
                    ledende nation i lutherdommen, det første rige, som indførte en
                    reformation efter wittenbergsk mønster. Danmark var ifølge Christian III
                    det nærmeste, man kom på et sandt kristeligt rige. </p>
                <h1 id="konfessionalisering">Konfessionaliseringen af befolkningen</h1>
                <p>Vi ved reelt set ikke så meget om, hvordan folk troede dengang, så vi er
                    i mange henseender overladt til at kigge på enten skolevæsenets
                    historie, kirkebygningerne og inventarets tillempning til den nye lære
                    eller på, hvilke intentioner de lærde teologer havde. Vi kan
                    rekonstruere, hvordan den ideelle gudstjeneste kom til at se ud,
                    efterhånden som <em>Kirkeordinansens</em> bestemmelser blev ledsaget af
                        <em>Bibelen</em>, alterbog, salmebog og musikhåndbøger. </p>
                <p>Sognepræsterne blev i embederne efter reformationen, blot skulle de holde
                    gudstjeneste på dansk og prædike evangelisk. Som støtte måtte præsterne
                    i de første ti år bruge postiller (Rørdam 1883-1889 bd. 1 s. 252 og
                    462), fx Tausens fra 1539, som var den første samlede postil for hele
                    kirkeåret med bibellæsninger, udkast til prædikener over epistlerne og
                    prædikener over evangelierne. Hermed var der givet et godt redskab til
                    en hurtig og praktisk indførelse af reformationen alle vegne. </p>
                <p>Et andet praktisk problem var manglen på en samlet bibeloversættelse,
                    selvom dele af Bibelen forelå på dansk, men endelig i 1550 udkom efter
                    lange forhandlinger en hel dansk kirkebibel hovedsageligt efter Luthers
                    oversættelse, Christian 3. danske Bibel. Fra en gennemgang af præsternes
                    biblioteker fra ca. 1550, udfærdiget af superintendenten i Vendelbo
                    Stift, Oluf Chrysostomus (ca. 1500-1553), ved vi, at det var meget
                    forskelligt, hvad præsterne ejede af bøger. Gennemsnittet var 12-15
                    bøger. Nogle få havde end ikke en bibel på latin eller dansk, en enkelt
                        <em>Koranen</em>, mens stort set alle ejede en eller flere postiller
                    og katekismer. Langt de fleste ejede en postil af Anton Corvin
                    (1501-1553), næsten ligeså mange <em>Kirkeordinansen</em>, mens langt
                    færre, godt en fjerdedel, havde Tausens <em>Postil</em>. Andre igen
                    ejede gamle katolske bøger, andre værker af Melanchthon. Derimod var der
                    ikke mange, der havde Luther latinske postil, som
                        <em>Kirkeordinansen</em> ellers havde gjort obligatorisk (Wulff
                    1874-1877 s. 165-212). </p>
                <p>Til den nye gudstjeneste var der først og fremmest behov for messe- og
                    salmebøger. Dem kom der også mange af. <em>Malmøsalmebogen</em> var
                    kommet helt tilbage i 1528 (bevaret i et genoptryk fra 1529), og siden
                    var fulgt forskellige udgaver og konkurrenter frem til 1560’erne. Først
                    i 1569 blev de mange forskellige udgaver og pirattryk forbudt, og en
                    autoriseret salmebog i Hans Thomissøns (1532-1573) redaktion indført. I
                    1556 blev læsningerne i gudstjenesten afstemt efter den nye bibel, da
                    Peder Palladius sørgede for en alterbog til kirken, og med Jespersens
                    Graduale fra 1573 blev gudstjenestens musikalske led endeligt fastlagt.
                    På mange måder danner denne gudtjenesteform stadig grundlag for den
                    danske folkekirkes højmesse (jf. Brinth m.fl. 1999). Der var mange
                    lokale afvigelser, og på landsplan diskuterede man flere gange f.eks.
                    elevationen, det vil sige den katolske skik at opløfte elementerne i
                    nadveren. Det behøvede man ikke i den evangeliske forståelse, men den
                    blev ligesom ringen med messeklokken, der hvor forvandlingen af brødet
                    og vinen til Jesu legeme og blod var sket i katolsk forståelse,
                    bibeholdt eller tilladt for ikke at forskrække almuen. Siden blev det
                    forbudt og begrænset, efterhånden som nogle præster måske kunne dække
                    deres katolske ’tilbøjeligheder’ ind under disse frihedsrettigheder, der
                    blot var tænkt som pædagogiske forsigtigheder. </p>
                <p>Et godt eksempel på, hvordan reformationen kunne indføres i en almindelig
                    sognekirke, har vi i Peder Palladius’ mest kendte værk, hans såkaldte
                        <em>Visitatsbog</em>. Det var en håndbog for superintendenter og
                    provster i de første år efter indførelsen af den nye lære. Den blev
                    først publiceret længe efter Palladius' død, men har nok cirkuleret i
                    afskrifter. Superintendenternes fremmeste opgave var at påse indførelsen
                    af den evangeliske lære alle vegne i stifterne. Det gjorde de ved at
                    tage på besøg, eller som man siger med et latiniseret udtryk: holde
                    visitats. I seks kapitler gennemgår Palladius ligefremt og karskt,
                    hvorledes den evangeliske tro skal udmønte sig i kirkens og sognets liv,
                    og hvordan en provst eller superintendent kan forklare en menighed på
                    det allermest forståelige sprog, hvordan gudstjenesten skal holdes,
                    hvordan helgener og noget af det gamle er overtro, hvordan kirkegården
                    skal passes, og alt hvad man kunne forestille sig af almindelige folks
                    spørgsmål og misforståelser. Det var vigtigt at gå i kirke, fordi
                    mennesket er skrøbeligt og ”jordagtigt”; derfor skal vi kæmpe imod
                    synden, lytte til Guds ord og udlægningen af skrifterne. Af samme grund
                    nytter det heller ikke at blive hjemme fra kirke og gudstjeneste, ej
                    heller for adel og dem, der kan læse i bøgerne derhjemme. Det er Guds
                    levende ord, der virker, og går man ikke i kirke for at høre det, er man
                    sikker på at gå fortabt! Så vil Kristus på dommens dag sige om dig: </p>
                <blockquote>
                    <p>Du arme ormekrop, du arme forbandede synder, jeg gav dig kirke og
                        klokke, jeg gav dig sognepræst og sognedegn, jeg gav dig
                        prædikestol, døbefont og alter, jeg strakte mine hænder ud på
                        korsets galge for dig, jeg gav mig i døden for dig, jeg gav dig
                        fornuft og fem sanser, så du ikke selv blev forstyrret eller gal …
                        men du agtede skammeligt og skændigt mine salige ord, kom ikke til
                        din sognekirke, lod din stol stå tom (Visitatsbog s. 49 f.). </p>
                </blockquote>
                <p>Palladius forstod at gøre den evangeliske lærdom forståelig for folk og
                    for den enkelte kristne, selv helt ned i detaljen. Igennem bønnen kunne
                    den jævne mand også tale med Gud. Ingen skulle skamme sig over at bede,
                    og man kunne sagtens gøre det til en hyggelig familiesyssel, hvor man
                    skiftedes til at sige De Ti Bud osv. Trosbekendelsen og fadervor skulle
                    man også bede hjemme, og altid takke for maden, inden man gik til bords,
                    når kvinden trådede væven, ja, ”min kære bonde lille”, siger Palladius,
                    når du går i marken, skal du heller ikke skamme dig over at falde på knæ
                    i den muld, vi er skabt af, og bede dit fadervor. Den nye, sande
                    evangeliske lære skulle med andre ord bedes, repeteres og høres ind i
                    folket og dets hjerter, for mekanisk gentagelse som de gamle tiders
                    ave-maria’er og rosenkransbønner, det kunne man godt glemme
                    (Visitatsbog, Lausten 2003 s. 59-64 jf. Lausten 2011 s. 193-195). </p>
                <h1 id="universitet">Et reformet universitet</h1>
                <p>Andre skulle læse den nye lære ind. Dertil krævedes der en reformeret
                    uddannelse af præsterne. Den skulle universitetet sørge for. Tausen og
                    de øvrige prædikanter havde i et andragende til den sejrende Christian
                    III fra sommeren 1536 ønsket sig oprettelsen af et universitet og
                    studium. Et nyt, evangelisk studium flugtede så udmærket med de
                    præsteskoler, der var blevet oprettet i Haderslev, Viborg og Malmø. De
                    blev i samme ombæring enten nedlagt, underlagt domkapitlerne eller
                    fusioneret med de nye, ligeledes reformerede latinskoler. Disse blev
                    reformeret efter Melanchthons principper i hans sachsiske visitatsbog
                    fra 1528, og de wittenbergske principper blev af Bugenhagen også lagt
                    til grund for universitetsreformen af 1537.</p>
                <p>Københavns Universitet var en relativt ung institution, grundlagt så sent
                    som i 1479, og den opnåede aldrig at blive en drivende kraft i landet,
                    førend reformationskampen lukkede stedet, da det var blevet ’inficeret’
                    af lutherske studenter. Riget og kirken behøvede dog et stærkt
                    universitet både til rådgivning for regeringen og til uddannelsen til de
                    forskellige højere embeder. Det var selvfølgelig ikke et krav, at
                    præster skulle have en grad i teologi. De hidtidigt katolske præster
                    skulle blot fra den ene dag til den anden prædike evangelisk, og de
                    første ti år måtte de benytte sig af postiller, ellers skulle de søge
                    til domkapitlernes præsteskoler.</p>
                <p>Kun otte dage efter indsættelsen af de første evangeliske
                    superintendenter erklærede Christian III den 17. september 1537
                    universitetet for reformeret og genåbnet. Så var staten, kirken og
                    universitetet officielt evangelisk og dermed luthersk. Det er nok mere
                    rigtigt at betragte 1537 – og ikke 1536 – som Danmarks officielle
                    reformationsår: Her blev alting ført ud i livet. Allerede i oktober 1537
                    åbnedes dørene for de første forelæsninger. I begyndelsen var
                    universitetet yderst fattigt udrustet, ja, der manglede sågar glas i
                    vinduerne i den gamle bispegård, som universitetet havde overtaget på
                    Frue Plads i København. Det tog mange år, førend disse forhold blev
                    forbedret, men undervisning blev det dog til.</p>
                <p>Det reformerede Københavns Universitet fulgte strikt forbilledet i
                    Wittenberg. Bugenhagens indflydelse er tydelig, selvom det naturligvis
                    er Melanchthon, som er den egentlige organisator. Det kan vi sige, fordi
                    København åbenlyst afventede Melanchthons reform af Wittenbergs studium
                    i 1536, og de endelige københavnske statutter af 1539 var nærmest
                    kopieret efter Wittenbergs. Det danske universitet var imidlertid en
                    meget mindre og fattigere institution, blandt andet som effekt af
                    Christian III’s inddragelse af bispegodset og flere af universitetets
                    kirkelige indtægter. Tit og ofte var det svært at tiltrække de
                    foretrukne kandidater til de akademiske stillinger, ikke mindst inden
                    for de medicinske og juridiske discipliner. Universitetets ringe vilkår
                    blev først rigtigt forbedret årtier senere, da Frederik II i 1569
                    oprettede kommunitetet, der årligt skulle bespise 100 studenter dagligt.
                    En række stipendier, tre teologiske og et medicinsk pr. år, til hjemlige
                    og udenlandske studier fulgte også snart. Det var dog først under
                    Christian IV (1577-1648), at forholdene blev rigtig gode, blandt andet
                    med oprettelsen af det kongelige kollegium, Regensen i 1623.</p>
                <p>Københavns Universitet havde officielt de påkrævede fire fakulteter,
                    teologi, medicin, jura og filosofi. Teologien rangerede naturligvis
                    højest, mens ’artes’, det filosofiske fakultet, var det laveste. Studier
                    ved det teologiske fakultet krævede som også før reformationen, at
                    studenten havde en grad fra det filosofiske fakultet. Teologi var som
                    det eneste fakultet tildelt tre professorstole imod de andres to, hvoraf
                    Sjællands superintendent fra reformationen og århundreder frem var
                    indehaver af den ekstra tredje stol. Ved genåbningen i efteråret 1537
                    var Bugenhagen første professor, den tyske teolog Tilemann van Hussen
                    (1497-1551) anden og Palladius tredje professor.</p>
                <p>Bugenhagen blev snart afløst af den skotske reformator John MacAlpin (død
                    1557), latiniseret Johannes Machabæus. Han kom i 1540 til Wittenberg,
                    hvor han blev doktor, og i 1542 blev han professor i København. Mens
                    Palladius forholdt sig både til Luther og Melanchthon, var Machabæus en
                    decideret Melanchthon-elev, som billigede mesterens tilnærmelser til
                    Calvin i det reformerte Geneve. Machabæus’ sidste embedshandling var
                    promoveringen af Niels Hemmingsen som teologisk doktor i 1557, og her
                    viser hans teser om nadveren, at han lå endog meget tæt på Calvin. På
                    denne vis peger Machabæus og hans teologi meget tydeligt fremad mod
                    Niels Hemmingsen og den Melanchthon-inspirerede, filippistiske periode i
                    dansk teologi, samtidig med at han slutter ringen tilbage til de tidlige
                    danske reformatorer, som jo heller ikke var tydeligt lutherske i deres
                    nadverlære.</p>
                <p>Nadverspørgsmålet var og blev det helt store stridsspørgsmål internt i
                    protestantismen igennem hele 1500-tallet. Til trods for de skiftende
                    teologiske vinde i Wittenberg, først med melanchthondisciple, så
                    hævngerrige lutherdisciple, gik de københavnske lærestole i teologi til
                    wittenberguddannede op igennem hele århundredet. Men den foretrukne
                    teologiske retning i København viste sig snart som den filippistiske.
                    Selv Palladius stod jo nærmere Melanchthon end Luther, og dog var der
                    forskelle mellem Palladius og Machabæus. Machabæus udtrykte sig modsat
                    Peder Palladius i lidt for broderlige vendinger, da der ankom en gruppe
                    flygtninge fra den engelske reformation til København i 1553. Christian
                    III ville ikke tillade fremmedes ophold i landet, og da slet ikke 200
                    veluddannede og børnerige borgere og håndværkere, som var calvinister.
                    De blev udvist, og det huede ikke Machabæus. Striden mellem filippister
                    og mere gammeldags lutheranere var i gang (se hertil Dreyer 2017c).</p>
                <p>Melanchthons efterfølgere og disciple, filippisterne, nærmede sig på
                    mange måder de calvinske standpunkter inden for flere teologiske
                    lærepunkter. I årene efter Melanchthons død blev det også klart, at selv
                    den wittenbergske reformation havde to klart divergerende partier,
                    filippisterne og gammellutheranerne. I Tyskland førte det til en indædt
                    teologisk strid, som Christian III og hans søn Frederik II forsøgte at
                    holde uden for deres riger og lande.</p>
                <h1 id="forfatter">Forfatteren</h1>
                <p>Rasmus H.C. Dreyer er adjunkt, ph.d., ved Afdeling for Kirkehistorie, Det
                    Teologiske Fakultet, Københavns Universitet. <a href="mailto:rhd@teol.ku.dk">rhd@teol.ku.dk</a></p>
                <h1 id="litteratur">Litteratur</h1>
                <p>AG 2 = Wegener, C.F. (red.) 1856-1860.</p>
                <p>Aktstykker fra herredagen i Odense 1527. <em>Danske Magazin</em> 2./V
                    (1827), s. 292-293.</p>
                <p>Andersen, Niels Knud 1954: <em>Confessio Hafniensis. Den københavnske
                        Bekendelse af 1530. Studier i den begyndende Reformation</em>.
                    København.</p>
                <p>Andersen, J. Oskar 1917: <em>Overfor Kirkebruddet. Den første lutherske
                        Bevægelse og Christiern II’s Forhold dertil. Mindeskrift ved
                        Reformationsjubilæet 1917</em>. København.</p>
                <p>Andersen, J. Oskar 1927: Er 1527 i retsligt Henseende Epokeaaret i dansk
                    Reformationshistorie? I: Poul Nørlund (red.): <em>Festskrift til
                        Kristian Erslev</em>, s. 227-270. København.</p>
                <p>Arup, Erik 1932: <em>Danmarks Historie,</em> bd. 2. København.</p>
                <p>Burnett, Amy Nelson 2011: <em>The Eucharistic Pamphlets by Andreas
                        Bodenstein von Karlstadt</em>. Kirkville.</p>
                <p>Brinth, Ole &amp; Helle Christiansen et al. 1999: <em>Højmessen i Den
                        Danske Folkekirke. En liturgisk håndbog</em>. Frederiksberg.</p>
                <p><em>Diplomatarium Norvegicum</em> bind 2, udg. af Chr. C.A. Lange &amp;
                    C.R. Unger 1851-1852 Kristiania.</p>
                <p>Dreyer, Rasmus H.C. 2013: Hans Tausen og Melanchthon: Om øvrighed og
                    ugudeliges bortragelse. <em>Fønix,</em> nr. 3, s. 155-172.</p>
                <p>Dreyer, Rasmus H.C. 2017a: Som de hellige kvinder … bør præsters hustruer
                    være: Om præsteægteskab og præstekoner i reformationstiden. I: Grethe
                    Jacobsen og Ninna Jørgensen (red.): <em>Kvindernes renæssance og
                        reformation</em>, s. 279-318. København.</p>
                <p>Dreyer, Rasmus H.C. 2017b: Den lange danske reformation. I: Ole Høiris
                    &amp; Per Ingesman (red.): <em>Reformationen – 1500-tallets
                        kulturrevolution,</em> bd. 2. (Danmark), s. 43-115. Århus.</p>
                <p>Dreyer, Rasmus H.C. 2017c: Teologi og universitet 1517-1560. I: Carsten
                    Bach-Nielsen &amp; Niels Henrik Gregersen (red.): <em>Den danske
                        reformation i kirke og kultur: Mellem idé og virkelighed</em>
                    (foreløbig titel), bd. 1., s. 209-244. Odense.</p>
                <p>Dreyer, Rasmus H.C. 2020: <em>Hans Tausen mellem Luther og Zwingli.
                        Studier i Hans Tausens teologi og den tidlige danske
                        reformation</em>. Odense.</p>
                <p>Ertner, Jørgen 1987: <em>Peder Palladius’ lutherske teologi</em>.
                    København.</p>
                <p>Grane, Leif 1992: Luther og den tyske humanisme. I: Leif Grane (red.):
                        <em>Den uberegnelige Luther</em>, s. 74-87. København.</p>
                <p>Grell, Ole Peter 1978: Herredagen 1527. <em>Kirkehistoriske
                        Samlinger,</em> s. 69-88. København.</p>
                <p>Gråbrødrekrøniken 1967: <em>Krøniken om Graabrødrenes fordrivelse fra
                        deres klostre i Danmark</em>. Oversat og udgivet af H. Heilesen.
                    København.</p>
                <p>Heise, Arnold 1872-1873: Herredagen i Kjøbenhavn 1533. <em>Historisk
                        Tidsskrift</em> 4./III, s. 222-517 &amp; 667-670.</p>
                <p>Helgesen, Poul 1524/1932-1948: <em>Epistola ad Petrum Ivari</em>. I:
                    Marius Kristensen &amp; Hans Ræder (red.): <em>Skrifter af Paulus
                        Helie,</em> bd. 1, s. 195-206 København.</p>
                <p>Poul Helgesen, Poul 1527/1932-1948: <em>Svar til Hans Mikkelsen</em>. I:
                    Marius Kristensen &amp; Hans Ræder (red.): <em>Skrifter af Paulus
                        Helie,</em> bd. 2, s. 1-116. København.</p>
                <p>Helgesen, Poul 1530/1932-1948: <em>Svar paa Malmøbogen</em>. I: Marius
                    Kristensen &amp; Hans Ræder (red.): <em>Skrifter af Paulus Helie,</em>
                    bd. 3, s. 57-284. København.</p>
                <p>Helgesen, Poul 1890/1967: <em>Lektor Povl Helgesens historiske
                        Optegnelsesbog sædvanlig kaldet Skibykrøniken</em>. Oversat af A.
                    Heise. København.</p>
                <p>Hendrix, Scott H. 2004: <em>Recultivating the Vineyard: The Reformation
                        Agendas of Christianization</em>. Louisville Kentucky.</p>
                <p>Huitfeldt, Arild 1596/1976: <em>Danmarks Riges Krønike, Christian III’s
                        historie</em>. København.</p>
                <p>Hørby, Kai 1969: <em>Roskildebispen Joachim Rønnow</em>. Kirkehistoriske
                    Samlinger, s. 26-49. København.</p>
                <p>Haarløv, Steen 2007: <em>Poul Helgesens teologiske standpunkt og
                        placering i den europæiske humanismebevægelse set på baggrund af en
                        præsentation af Erasmus af Rotterdams teologiske
                        programskrifter</em>, ph.d.-afhandling, Københavns Universitet.
                    København.</p>
                <p>Jacobsen, Lis (udg.) 1911-1926: <em>Peder Palladius’ danske
                        Skrifter,</em> bd. 1-5. København. Netadresse: <a href="http://www.adl.dk/">www.adl.dk</a>.</p>
                <p>Kolderup-Rosenvinge, J.L.A. (udg.) 1536/1824: Recessen af 30. oktober
                    1536. I: <em>Gamle danske Love,</em> bd. 4, s. 163. København.</p>
                <p>Laurentsen, Peder 1529/1979: <em>Malmø-bogen</em>. Krister Gierow (udg.),
                    faksimileudgave. Lund.</p>
                <p>Laurentsen, Peder 1530/1890: <em>En stakket Undervisning imod Pavens,
                        Bispers og deres Disciples Statuter, Love, Bud og Skikkelser</em>.
                    Udgivet af Holger F. Rørdam. København.</p>
                <p>Lausten, Martin Schwartz 1963-1965: Melchior Hoffman og de lutherske
                    prædikanter i Slesvig-Holsten 1527-1529. <em>Kirkehistoriske
                        Samlinger,</em> s. 237-285. København.</p>
                <p>Lausten, Martin Schwartz 1987: <em>Peder Palladius og kirken</em>.
                    København.</p>
                <p>Lausten, Martin Schwartz (udg.) 1989: <em>Kirkeordinansen 1537/39</em>.
                    København.</p>
                <p>Lausten, Martin Schwarz 2003: <em>Peder Palladius: En visitatsbog.
                        Udgivet på nudansk med indledning og noter</em>. København.</p>
                <p>Lausten, Martin Schwartz 2011: <em>Reformationen i Danmark</em>, 3.
                    udgave. København.</p>
                <p>Leppin, Volker 2006: <em>Martin Luther</em>. Darmstadt.</p>
                <p>Lindhardt, P.G. 1965: Den danske reformations historie 1513-1536. <em>Den
                        danske Kirkes Historie,</em> bd. 3. København.</p>
                <p>Lindhardt, P.G. 1968: <em>Nederlagets mænd. Det katolske bispevældes
                        sidste dage i Danmark</em>. København.</p>
                <p>Lundbak, Henrik 1985: <em>Såfremt som vi skulle være deres lydige
                        borgere. Rådene i København og Malmø 1516-1536 og deres politiske
                        virksomhed i det feudale samfund</em>. Odense.</p>
                <p>Luther, Martin &amp; Torben Christensen et al. (ov./udg.) 1962:
                        <em>Luthers skrifter i udvalg 1</em>, ”De reformatoriske
                    hovedskrifter”. København.</p>
                <p>Luther, Martin 1521: Ad librum eximii Magistri Nostri Ambrosii Catharini.
                        <em>Martin Luther. Werke. Kritische Gesamtausgabe 7</em> = WA bd. 7.
                    Weimar.</p>
                <p>Luther, Martin 1523: <strong><em>Von weltlicher Obrigkeit, wie weit man
                            ihr Gehorsam schuldig sei</em>. WA bd. 11, s. 246-280.
                        Weimar.</strong></p>
                <p>Luther, Martin 1536: Luther til Christian 3. 2/12 1536 (brev). WA Briefe
                    7, nr. 604. Weimar.</p>
                <p>Lyby, Thorkild C. 1993: <em>Vi evangeliske. Studier over samspillet
                        mellem udenrigspolitik og kirkepolitik på Frederik I’s tid</em>.
                    Aarhus.</p>
                <p><em>Malmøbogen</em>, se Peder Laurentsen 1529.</p>
                <p>Melanchthon, Philipp &amp; Jørgen Jensen Sadolin (udg./ov.) 1533:
                        <em>Then Christelig Troes oc lærdoms bekiendelsse som bleff indførd
                        fore Høybornste Stoermechtig Keyser Karl: V: i Augsborg M D
                    XXX</em>. København.</p>
                <p>Michelsen, A.L.J. (udg.) 1840: <em>Archiv für Staats- und
                        Kirchengeschichte der Herzogthümer Schleswig, Holstein, Lauenburg
                        und der angrenzenden Länder und Städte</em>. Altona.</p>
                <p>Mynors, Roger A.B. et al. (udg.) 1974-: <em>The Correspondence of
                        Erasmus,</em> bd. 1-12 f. Toronto.</p>
                <p>Nybo Rasmussen, Jørgen 1965-1968: Herborn og Stagefyr.
                        <em>Kirkehistoriske Samlinger</em> 7./VI, s. 44-60. København.</p>
                <p><em>Nøye Testamenth, Thet, Christiern II's Nye Testamente Wittenberg
                        1524, Danske Bibelarbejder fra Reformationstiden 1</em>. København
                    1950.</p>
                <p><em>Palladius</em>, se Lis Jacobsen (udg.). 1911-1926: <em>Peder
                        Palladius’ danske Skrifter.</em></p>
                <p>Paludan-Müller, Caspar 1853-1854: <em>Grevens Feide,</em> bd. 1-2.
                    København.</p>
                <p>Resen, Hans Poulsen u.å. [1617], <em>Lutherus triumphans</em>.
                    København.</p>
                <p>Rørdam, Holger F. (udg.) 1859-1863: Paamindelse tiill alle rodermoll
                    steffne [1530]. I: Holger F. Rørdam: Tillæg af Dokumenter og Aktstykker.
                        <em>Kjøbenhavns Kirker og Klostre i Middelalderen,</em> s. 190-191.
                    København.</p>
                <p>Rørdam Holger F. 1868: Indledning til: H.F. Rørdam (udg.),
                        <em>Malmøbogen</em>, s. I-LXXXII. København.</p>
                <p>Rørdam, Holger F. 1883-1889: <em>Danske Kirkelove,</em> bd. 1-3.
                    København.</p>
                <p>Sadolin, Jørgen Jensen 1533: Fortale i Philipp Melanchthon 1533.</p>
                <p>Scharling, Suno 1974: <em>Frederik I’s kirkepolitik</em>.
                        <em>Kirkehistoriske Samlinger</em>, s. 40-88. København</p>
                <p>Schilling, Heinz 2014: <em>Martin Luther. Rebel i en opbrudstid</em>.
                    København.</p>
                <p>Severinsen, Peder 1936: <em>Hvordan Reformationen indførtes i
                        Danmark</em>. København.</p>
                <p>Sjøberg, Erik 1966-1967: Odense-Privilegiet af 1527. <em>Historisk
                        Tidsskrift</em> 12./II, s. 337-360.</p>
                <p><em>Skibykrøniken</em>, se Helgesen 1890/1967.</p>
                <p>Skrok, Christiern 1529: <em>Een foye forclaring oc beuiisning aff
                        skrifften oc hellige Forfædernes ordt oc exempel, att then hellige
                        stadt Egteskaff tilstedt oc icke forbydis Prester eller Klerck…</em>
                    Malmø.</p>
                <p>Svaning, Hans 1670: <em>Christiani II. Daniae, Sueciae &amp; Norwegiae
                        Regis Vita Cum rerum memorabilium sub ejus regimine gestarum brevi
                        &amp; succincta enarratione ...</em> København.</p>
                <p>Tausen, Hans 1529/1870: <em>Edt kort antswor till bispenss sendhæbreff
                        aff Othense</em>. I: Holger F. Rørdam (udg.): <em>Smaaskrifter af
                        Hans Tausen</em>, s. 23-94. København. (Heri bevaret dele af Jens
                    Andersen Beldenaks brev til Viborg og Aalborg).</p>
                <p>Tausen, Hans ca. 1533/1870: En ydmygh troo formaning. Ett tilbørligt
                    strengt suor aff Doctor Morten Luther. I: Holger F. Rørdam (udg.):
                        <em>Smaaskrifter af Hans Tausen</em>, s. 167-178. København.</p>
                <p>Tausen, Hans 1531/1870: <em>Suor til then falske oc vchristelige
                        vnderuiisning som lector Powell screff til Raadet y Københaffn Om
                        then Papistiske Messe</em>. I: Holger F. Rørdam (udg.):
                        <em>Smaaskrifter af Hans Tausen</em>, s. 95-163. København</p>
                <p>Terpager, Peter 1736: <em>Ripæ Cimbricæ sev Urbis Ripensis</em>.
                    Ribe.</p>
                <p><em>Visitatsbog</em>, se Lausten, Martin Schwarz 2003: <em>Peder
                        Palladius: En visitatsbog.</em></p>
                <p>Wulff, D.H. 1874-1877: <em>Biskop Oluf Chrysostomus’ Fortegnelse over
                        Præsternes Bøger i Vendelbo Stift</em>. Kirkehistoriske Samlinger
                    3./I., s. 165-212. København.</p>
                <section class="footnotes">
                    <hr/>
                    <ol>
                        <li id="fn1">
                            <p>Artiklen er en let forkortet bearbejdelse af Dreyer 2017c.<a href="#fnref1" class="footnote-back">↩</a></p>
                        </li>
                    </ol>
                </section>
            </div>
        </div>
    </div>
</div>